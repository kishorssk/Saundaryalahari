गौरीकान्तस्य आनन्दलहरी टीका
श्रीगणेशाय नमः ।
श्रीअंबिकायै नमः ।
ह्रींकारोत्तमरम्यहर्म्यनिलयां प्रासादमध्यस्थितां 
मायाख्यां भुवनेश्वरीं निरूपमां ब्रह्मादिभिर्वन्दिताम् ।
योगीन्द्रैकनिषेवितां त्रिजगतां सद्भूतिनाशस्थलीं 
ज्ञानानन्दमयीं महोदयकरीं काञ्चिद्भजे देवताम् ।। १ ।।
सम्यग्वाग्भवकामशक्तिजपनासक्तान् खभक्तान्मुदा 
सम्यग्वाग्भवकामशक्तिसहितान् कामं करोतीह या ।
सेन्द्रानन्दमयी सुरासुरनरैरानन्दितैर्वन्दिता 
साಽಽस्तां नः शिवगोहिनी शिवकरी श्रीसुन्दरी सर्वदा ।। २ ।।
परमात्मापृथग्भूतां प्रणम्य परमेश्वरीम् ।
आनन्दलहरीटीका गौरीकान्तेन तन्यते ।। ३ ।।
गौरीकान्तसार्वभौमभट्टाचार्यसुधीरिमाम् ।
आनन्दलहरीटीकां तनुते विदुषां मुदे ।। ४ ।।
शिष्टाचारपरिप्राप्तं प्रारीप्सितविघ्नविघातप्रयोजनकं शिवशक्तिस्मरणरूपं मङ्गलं कृत्वा शिष्यान् शिक्षयितुमादौ निबध्नन् विनयातिशयार्थं ब्रह्मादिभिराराध्याया भगवत्याः स्तुतिकरणे स्वस्यासंभावनां प्रकाशयति - शिव इति । शिवशब्दस्यार्थस्मरणद्वारेव दधिहविरादिन्यायेन स्वतोಽपि मंगलत्वमिति हर इत्याद्यपहाय शिव इत्युक्तम् । शिवं कल्याणं बन्धशोकाद्यभावलक्षणमस्तीति शिवः । अर्श आद्यचि रूपम् । परमेश्वर इत्यर्थः । शक्यते कर्तुं अनयेति शक्तिः । वेदान्तनये मूलाविद्या मायेत्यादि पदवाच्या, सांख्यनये प्रकृतिरूपा, न्यायनये सिसृक्षारूपा वा । तथा च शिवस्त्वया शक्त्या सहकारिण्या युक्तः सहकृतो यदि, तदेत्यध्याहार्यम् । प्रभवितुं प्रभुताश्रयीभवितुं शक्तः समर्थो भवति । प्रभुता जगत्कर्तृत्वं, सहकारिसमवहितस्यैव तस्य जगत्कर्तृत्वादिति भावः । एवं त्वया शक्तया युक्तश्चेद्यदि न भवति, तदा देवः स्पन्दितुं किंचित् क्रियां कर्तुमपि न कुशलः समर्थ इत्यर्थः । यद्यपि विभोस्तस्य अशरीरिणः स्पन्दरूपायाः क्रियायाः संभवो नास्ति, तथाप्यत्र क्रिया, सृष्ट्यादिकार्यरूपा ज्ञेया । यद्यपि शक्तेर्नित्यतया शिवस्य तद्युक्तत्वाभावः कदापि न संभवति, तथापि अपादानरूपो बोध्यः । यदि त्वया सहकारिण्या युक्तो न स्यात् , तर्हि किमपि कर्तुं कुशलो न स्यात् । यः सहकारि समवहितो न भवति स किञ्चित्कार्यं न करोति । यथा अरण्यस्थो दण्ड इति । अथवा फलजननोन्मुखताविशिष्टाया नित्याया अपि प्रलयेಽभावः । विश्लेषणाभावात्तु एतेनेश्वरत्येव अन्वयव्यतिरेकबलात् सृष्ट्यादिकं प्रति शक्तिरूपाया भगवत्या अपि हेतुत्वमिति दर्शितम् । क्रीडार्थधातुजदेवपदेन च प्रयोजनं विनापि बाललीलयेब जगत्कर्तृत्वं तस्येति सूचितम् । यत ईश्वरस्यापि सृष्टिकरणे त्वत्सापेक्षणताಽस्ति अतो हरिहरविरिञ्च्यादिभिः विष्णुरुद्रब्रह्मादिभिरपि । आदिपदादिन्द्रादिपरिग्रहः । आराध्यां स्वस्वकर्मणि प्रजासर्गावनप्रलयादौ साहाय्यार्थे भजनीयां त्वां प्रणन्तुं भक्तिश्रद्धातिशयेन नमस्कर्तुं स्तोतुं स्तुतिविषयीकर्तुम् । अकृतपुण्योಽनुपार्जितत्वच्चरणारविन्दभजनजन्यसुकृतसञ्चयः, मादृशो जनः कथं प्रभवति समर्थो भवति । अपि तु न समर्थ इत्यर्थः । एतेन विनयातिशयार्थं ब्रह्मादिस्तव्याया भगवत्याः स्तुतिकरणे स्वस्यातीवासंभावना दर्शिता । अत्र ईश्वर एकः क्षित्यादिकर्त शिवाख्येಽतिरिक्तः, प्रजासर्गादिकर्तारो ब्रह्मादयश्च भिन्ना इति मताभिप्रायेण हरिहरेत्यभिहितम् । अत्र "हे हरि हे कपिले" इति संबोधनं, `हरिर्ना कपिले त्रिषु' इत्यमरकोशात् हरविरिञ्च्यादीत्यादिपदात् विष्ण्वपरिग्रहः इति कस्यचिद्व्याख्यानमशुद्धम् । प्रकृते देव्या रक्तवर्णत्वात् । तद्वक्ष्यति - प्रकृत्या रक्ताया इति । कपिलरक्तयोः प्रायेणैक्यमिति न युक्तं, पर्यायभेदेन व्यवहारभेदेन च लोकशास्त्रविरोधात् । द्वितीयपद्यवत् अत्रापि संबोधनपदाभावे क्षतेरभावात् । अवश्यापेक्ष्णीयत्वे भवतीत्येव संबोधनमस्तु । भवति ! भिक्षां देहि इतिवत् । अस्तिभवतीत्यादिक्रियाया ऊह्यत्वाददोषः । प्रभवतीत्यस्य दीपकालङ्कारेण सर्वत्रान्वयः । 
अत्र किञ्चित् तान्त्रिकव्याख्यानं लिख्यते । कादिक्षान्तपञ्चत्रिंशद्वर्णसमुदायरूपः शिवः अकारादिषोडशस्वरूपया शक्त्या युक्तो यदि, तदा प्रभवितुं मन्त्रादिरूपतया प्रकर्षेण भवितुं स्तुत्यर्थं शक्तो भवति । एवं न चेत् तदा स्पन्दितुमपि स्वजनकीभूतताल्वादिसंयोगानुकूलताल्वादिस्पन्दजनकयत्नविषयीभवितुमपि न कुशलः । व्यंजनानां स्वरसहितानामेवोच्चारणे योग्यत्वात् । एवमग्रेಽपि । तदुक्तं शारदातिलके "विना स्वरैस्तु नान्येषां जायते व्यक्तिरञ्जसा । शिवशक्तिंमयान्प्राहुस्तस्माद्वर्णान्मनीषिणः" इति । मातृकामण्डले -"ककारादिक्षकारान्ता वर्णास्तु शिवरूपिणः । समस्तव्यस्तरूपेण षट्त्रिंशत्तत्वविग्रहाः ।। अकारादिविसर्गान्ताः स्वराः षोडशशक्तयः । नित्याषोडशकात्मानः परस्परसमायुताः । शिवशक्तिमया वर्णाः शब्दार्थप्रतिपादकाः । शिवः स्वरपराधीनो न स्वतन्त्रः कदाचनः । स्वराः स्वतन्त्रा जायन्ते न शिवस्तु कदाचन ।।" इति । तन्त्रान्तरेಽपि- "शक्त्या विना शिवे सूक्ष्मे नाम धाम न विद्यते" इति । नामधामपदं उच्चारणमित्यर्थे । सूक्ष्मे अनुच्चारणीये । यथा ज्ञानार्णवेಽपि "कलामण्डलमाख्यातं शक्तिरूपं महेश्वरि । ककारादिक्षकारान्ता वर्णास्तु शिवरूपिणः" । कलामण्डलं स्वरसम्हम् । यद्वा-शिवः शिवपदं शक्त्या एकारेण, एकारस्य सन्ध्यक्षरतया सन्धौ तत्प्रकृतिभूताभ्यां अकारेकाराभ्यां युक्त इति । अन्यत्समानम् । यद्वा शिवो बिन्दुः शक्त्या बालातृतीयबीजेन सौः इत्यनेन युक्त इति । अन्यत्समानम् । यद्वा शिवो हकारः शक्त्या विसर्गेण । तेनानुत्तराख्यमन्त्र उक्तः । तदुक्तं शिवदृष्टौ-"अहं बिन्दुर्विसर्गस्त्वं आवयोर्योगतः परः । प्रकाशितोಽनुत्तराख्यो वर्णो वर्णेष्वनुत्तर" इति । योगिनीहृदयेಽपि "शून्याकाराद्विसर्गान्ताद्विन्दुप्रस्पन्दसंविदः । प्रकाशपरमार्थत्वात्स्फुरत्तालहरीयुतात् । प्रसृतं विश्वलहरीस्थानंमातृत्रयात्मकं" इति । यद्वा-शिवो हकारः शक्त्या आकारेण "तेन वाग्वादिनी मतेति" वचनात् । अनन्त आकारः लकुलीशो हकारः यद्वा तु आमा आराध्यामिति पदच्छेदः । आमा आकारेण शक्त्याह्रींकारेणहरिहरेत्यादिना क्रोकारं उक्तः । तेन शिवः शक्त्या भिन्नः परमात्मा एतेन बीजत्रयेण युक्तः संबद्ध इत्यादिक्रमेण योज्यम् । अत्र हरिरोकारः, हरो रेफः, विरिञ्चिः ककारः वैपरीत्येन योजनात् तादृशबीजलाभः । तेन पाशाद्यक्षरमन्त्रोद्धारः । यद्वा -सकलश्रीविद्यामन्त्रमूलभूतनवार्णमेरूद्धारः-शिवो हकारः शक्त्या सकारेण ईकारेण एकारेण च हरिहरविरिञ्च्यादिभिरपि यदा युक्त इत्यन्वयः । हरिरत्रलकारः हरो बिन्दुः "अहंबिन्दुरि" त्याद्युक्तेः । विरिञ्चः ककारः आदिपदेन नादरेफौ । प्रभवितुं सकलश्रीविद्यामन्त्रघटकीभवितुमित्यर्थः । तदुक्तं ज्ञानार्णवे "मूलविद्यां श्रृणुप्रौढे सकलागमसेविताम् । सर्वदर्शनवद्यां च चित्कलामव्यये शिवे । भूमिश्चन्द्रः शिवो माया शक्तिः कृष्णाध्वमादनौ । अर्धचन्द्रश्च बिन्दुश्च नवार्णो मेरुरुच्यते । महात्रिपुरसुन्दर्या मन्त्रा मेरुसमुद्भवाः" । इति । भूमिर्लकारः, चन्द्रः सकारः, शिवो हकारः, माया ईकारः, कृष्णाध्वा रेफः, मादनः ककारः, संगोपनार्थं वर्णानुक्रमो न लिखितः । किन्तु ज्ञानार्णवीयोग्राह्य इति ध्येयम् । अथवा श्रीचक्रोद्धारोಽत्र, शिव ऊर्ध्वमुखत्रिकोणचतुष्टयरूपः, शक्त्या अधोमुखत्रिकोणपञ्चकेन युक्तः, प्रभवितुं श्रीचक्ररूपतया सृष्टयादि कर्तुं इत्यर्थः । तत एव सृष्टयादि इत्यागमविदः । तदुक्तं कामिकायां "चतुर्भिः शिवचक्रैस्तु पंचचक्रैश्च शक्तिभिः । शिवशक्त्यात्मकं ज्ञेयं श्रीचक्रंशिवयोर्वपुः । त्वगसृङमांसमेदोस्थिधातवः शक्तिमूलकाः । मज्जाशुक्रप्राणजीवा धातवः शिवमूलकाः । नवधातुरंय देहो नवयोनिसमुद्रव" इति । नवयोनिः श्रीचक्रम् । अन्यदपि बहुपल्लवितं योजनाभावात् ग्रन्थगौरवाच्चोपेक्षितम् ।।
कैवल्यवर्धनी श्रीत्रिपुरसुन्दरी जयति ।
शंकराचार्यः सर्वदेवमयीं श्री त्रिपुरसुन्दरीं स्तौति-शिव इति । शिवः मङ्गलरूपः शक्त्या सामर्थ्यविशेषरूपया, युक्तो यदि भवति  तदा प्रभवितुं शक्तः सर्वोत्कृष्टः स्यात् । न चेदेवं, देवः, स्पन्दितुं चलितुं अपि न कुशलः खलु?  अतः कारणात्, त्वां हरिहरविरिंच्यादिभिरपि आराध्यां, प्रणन्तुं स्तोतुं वा, अकृतपुण्यः, कथं प्रभवति समर्थो भवति? हरिर्विष्णुः, हरो रुद्रः, विरिञ्चिर्व्रह्मा, आदिशब्दान्मन्वादयः । तदुक्तं मानसोल्लासे "विष्णुः शिवः सुरज्योष्ठो मनुश्चन्द्रो धनाधिपः । लोपामुद्रा तथाಽगस्त्यः स्कन्दः कुसुमसायकः । सुराधीशो रौहिणेयो दत्तात्रेयो महामुनिः । दुर्वासा इति च प्रोक्ताः श्रीविद्याया उपासकाः ।" अकृतपुण्यस्य नाधिकारः । तदुक्तं शारदायां - "पूर्वजन्मकृतैः पुण्यैर्ज्ञात्वेमां परदेवताम् ।" इति । 
अन्यदूव्याख्यानम् - शिवः - अभिधाभिधेययोरभेदोपचारे शिव इति पदं शक्त्याकारेण युक्तं चेत् भवति, तदा शिव इति  मङ्गलमभिधातुं शक्तं भवति । न चेत् , चलितुमपि न शक्तं,शिव इति प्रेतरूपामंगलाभिधायि स्यात् इति । शिवो वर्णसमूहः, शक्त्या स्वररूपमात्रया चेद्युक्तो भवति, तदा वाचको भवतीति व्याख्यान्तरम् । "शिवशक्तिमयान् प्राहुः तस्माद्वर्णान् मनीषिणः" इति शारदायाम् । "ककारादिक्षकारान्ता वर्णास्ते शिवरूपिणः । अकारादिविसर्गान्ताः स्वराः षोडश शक्तयः ।" इति मातृकाहृदये । अथ - शिवः लकुलीशः, शक्त्या तार्तियेन युक्त इति प्रासादपरोद्धारः ।। १ ।। 
