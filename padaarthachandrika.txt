१. 
पदार्थचन्द्रिका
श्रीगणेशाय नमः ।
श्रीभवानीशंकराभ्यां नमः ।
नमामि परमं सांबं सत्यमद्वयमव्ययम् ।
उमां च यत्कटाक्षेण देवो विष्णुर्महानभूत् ।।
वामांगीकृतवामांगि कुण्डलीकृतकुण्डलि ।
आविरस्तु पुरो वस्तु भूतिभूत्यंबरांबरम् ।।
श्रीशंकरकृतां पुण्यां सौन्दर्यलहरीं स्तुतिम् ।
प्रायः प्रत्यक्षरं कुर्वे व्याख्यां विद्वन्मनोरमाम् ।।
ननु कथं परमहंसपरिव्राजकाचार्यस्य परित्यक्तसकलविषयसुखस्य परब्रह्मविदः श्रीशंकरभगवतो भवान्याः सौन्दर्यवर्णने प्रवृत्तिः, अनौचित्यात् इति चेत् , न । भवान्या ब्रह्मरूपत्वेन ब्रह्मस्वरूपवर्णनमेव भवानीवर्णनमिति नानौचित्यमिति वदामः । ननु कथं ब्रह्मस्वरूपता भवान्याः । ङीपि स्त्रीत्वप्रतीतिरिति चेत् श्रीकृष्णावतारेषु पुंस्त्वप्रतीतेरिव स्त्रीत्वप्रतीतेः । ननु तथापि किमत्र प्रमाणमिति चेत् "स्त्री संज्ञो लोकभावनं" इति, "चितिरूपेण या कृत्स्नमेतद्व्याप्य स्थिता जगत्" इति पुराणवाक्यं प्रमाणमिति ब्रूमः । अथवा शक्तिशक्तिमतोरभेदोपचारात् ब्रह्मरूपत्वं भवान्या इति न किञ्चिदसमञ्जसमिति ।।
अथ व्याख्या । चिकीर्षितस्य ग्रन्थस्य निर्विघ्नपरिसमाप्तिकामः परमशिष्टशिरोमणिः श्रीशंकराचार्यः परब्रह्मानुसन्धानरूपं मङ्गलमाचरति शिव इति - शिवोऽविकृतचैतन्यम् ।शक्तिर्माया । शक्त्या युक्तो यदि शिवो भवति तर्हि प्रभवितुमीशिंतु जगन्नियन्तुं इत्यर्थः । शक्तः समर्थो भवतीत्यनुषज्यते । देवः शिवो न चेदेवं शक्त्या युक्तो न तर्हि स्पन्दितुं चेष्टितुमपि कुशलः शिक्षितः समर्थो न भवतीत्यर्थः । खलु निश्चितम् । कुतः पुनः सृष्ट्यादिकरणसामर्थ्यं तस्येत्यभिप्रायः । हे भवानि ! यतस्त्वदधीनमेव शिवस्य परमेश्वरत्वम् । अतस्त्वां हरिहरविरिञ्चादिभिरप्याराध्यां आराधयितुं योग्यां । अकृतपुण्यः प्राचीनानेकजन्मोपार्जितपुण्यपुञ्जरहितः, साधारणो जनः प्रणन्तुं नमस्कुर्तुं स्तोतुं वा कथं प्रभवति समर्थो भवति न कथमपीत्यर्थः । एतेनानेकजन्मोपार्जितनित्यनैमित्तिकनिष्कामकर्मजनितशुद्धान्तःकरण एव भगवदाराधन इव भगवत्या आराधने अधिकारी भवतीति सूचितम् । हरिहरविरिञ्च्यादिभिरित्यत्र `कर्तृकरणयोस्तृतीये'ति कर्तरि तृतीया । आदि शब्देन इन्द्रादयो गृह्यन्ते । हरिहरशब्दस्याधिसंज्ञत्वादभ्यर्हितत्वाच्च पूर्वनिपातः । ननु न चेदित्यनेन शक्त्ययोगो वक्तुमनुचितः । तस्य क्वचिदपि अप्रसिद्धेरिति चेत् , मैवं; मोक्षदशायां शक्त्ययोगस्य निश्चयात् । कुशलः शिक्षिते त्रिष्विति मेदिनीकारः ।।

२.
अथ त्रिपुरसुन्दर्याश्चरणप्रसादलेशलब्धसृष्ट्यादिकर्तृत्वं दर्शयन् मायाशक्त्यादिशब्दवाच्यां भवानीं स्तैति । -तनीयांसमिति । विरिञ्चिर्ब्रह्मा लोकान्विरचयति विशेषण रचयति । विरचनक्रियां विशिनष्टि -अविकलमिति - विगता कला तत्कर्मकौशलं यस्य विरचनकर्मणः तद्विकलं । न विकलं अविकलं । अथवा विगताः कलाः अंशाः तद्रहितं विकलं, न विकलमविकलम् , सांगमित्यर्थः । क्रियाव्ययविशेषणानां क्लीबत्वं एकवचनान्तत्वं च वाच्यमिति वचनात् क्लीबत्वम् । विरिंचेर्लोकसर्जने कुतः सामर्थ्यमित्याकांक्षायां भवानीचरणकृपालेशमेव हेतुं वदन् , विरिंचिं विशिनष्टि - सञ्चिन्वन्नितिकिं कुर्वन् ? अध्याहारेण जननि तव चरणपंकेरुहभवं पांसु तनीयंसं, अतिशयेन तनुं सूक्ष्मं संचिन्वन् , वर्तुलीकुर्वन् । हेतोः शतृप्रत्ययः । विरिञ्चेर्विश्वजननसामर्थ्यं त्वच्चरणप्रसादलेशाधीनमिति तात्पर्यार्थः । इदानीं श्रीविष्णोरपि जगत्पालनसामर्थ्यं त्वत्पादपद्मप्रसादलेशाधीनमेवेत्याह - वहतीति । शौरिः शूरपुत्रः श्रीकृष्णः । एवं त्वच्चरणपंकेरुहपांसुं, सहस्रेण शिरसा, सहस्रसंख्याकेन शिरसा । शिरसामिति पाठे संबन्धे षष्ठी । संख्यासंख्यावतोश्चाधाराधेयभावः संबन्धः । वहति धारयति । कथमपि उद्रिक्तया भक्ताय । सहस्रशिरस्त्वमस्य `सहस्रशीर्षा पुरुष' इत्येवमादिषु श्रुतिषु प्रसिद्धम् । हरस्यापि जगत्संहर्तृत्वं त्वत्पादप्रसादलेशजमेवेत्याह हर इति । हरः संक्षुभ्य, कथमेनं जगत्संहरेयं इति संक्षोभं प्राप्य पुनरेव त्वच्चरणपांसुं भजति सेवते । कथं भूतं? भसितोद्धूलनविधिं, भसितं भस्म, तस्योद्धूलनं, ऊर्ध्वप्रक्षेपः, तस्य विधिं विधायकं, येन पांसुना जगत् दग्धं तद्भस्म ऊर्ध्वं उत्क्षिप्तमित्यर्थः । हरः संक्षुद्यैनमिति पाठे `क्षुद संर्च्णन' इत्येतस्मात् संक्षुद्येति । तथा चायमर्थः । हरतीति हरः जगत्संहारकारः श्रीकालाग्निरुद्रः । एवं हरिहरविरिञ्चिसेव्यो यस्तं तव चरणपांसुं संक्षुद्य चूर्णयित्वा भसितोद्धूलनविधिं स्वे देहे भस्मलेपविधिं जाबालोपनिषदुक्तप्रकारेण भजति । विधिशब्दोऽत्र भावप्रधानः । ननु भजधातोः उभयपदित्वात् कथं परस्मैपदमेवोदाहृतमिति चेत् मैवं - `स्वरितञितः कर्त्रभिप्राये क्रियाफले' इति पाणिनिवचनेन, निमित्ते सति, हरकर्तृकपांसुभजनस्य प्रलयद्वारा सकलसंसारिबिश्रमणफलकस्य परस्मैपदोदाहरणस्यैव संभवत्वात् । न हि स्वात्मारामस्य कालाग्निरुद्रस्य किञ्चित् स्वकीयं प्रयोजनमस्ति जगत्संहारे कृते लोकानुग्रहाय । चरणप्रसादेन हरिहरविरिञ्चीनां सृष्ट्यादिसामर्थ्यं । सैव परमसेव्येत्युक्तं भवति ।

३.
एवं तावत् जगदीश्वराणामप्यनुग्राहकत्वं उक्तं श्रीभवान्याः । इदानीं पुरुषार्थचतुष्टसमर्पकत्वेन सकलसंसारिणामपि अनुग्राहकत्वं दर्शयन् स्तौति - अविद्यानामिति - अविद्याः अविद्यया अनुष्ठीयमानानि ज्योतिष्टोमादिकर्माणि, तासामन्तस्तिमिरमिहिरोद्दीपनकरी भवति । अन्तर्मध्ये शरीरस्य, तिमिरं धर्माधर्माज्ञानं , तस्य नाशकत्वात् मिहिरः सूर्य इव, धर्मादिज्ञानं तस्योद्दीपनकरी । अन्तस्तिमिरमिरोद्वीपनगरीति पाठे अन्तस्तिमिराणां नाशकत्वात् मिहिर इव यानि धर्मज्ञानानि तेषामुद्द्वीपनगरीव द्वीपमध्ये शरीरे नगरीव नगरी भवती निवासस्थानमित्यर्थः । एतेन धर्मज्ञानद्वारा धर्मानुष्ठानहेतुत्वमुक्तं - "विद्यां चाविद्यां च यस्तद्वेदोभ्यं सह" इत्येवमादिश्रुतौ धर्मे अविद्याशब्दवाच्यत्वं प्रसिद्धमेव । विषयसुखहेतुत्वमाह - जडानामिति -जडानां विषयलंपटानां संसारिणां चैतन्यानि स्रक्वन्दनादिविषयज्ञानानि तानि स्तबका इव । अत्यन्तरमणीयत्वात् । तज्जन्यो मकरन्द इव विषयसुखं तस्य श्रुतिशिरा निस्सारणनाडी भवती । एतेन "एतस्यैवानन्दस्येत्ये" वमादिश्रुतिषु विषयानन्दहेतुत्व प्रसिद्धमेव भवान्याः । इदानीं अर्थहेतुत्वमाह - दरिद्राणामिति । दरिद्राणां चिन्तामणिगुणनिका चिन्तामणिचिन्ता भवती । चिन्तामणिर्यथा चिन्तितः सेवकेभ्यः फलं प्रयच्छति तद्वत्त्वमपीत्यर्थः । यद्वा चिन्तामणिगुणनिका चिन्तामणिः शून्यांकः । चिन्तामणिबाहुल्यमित्यर्थः । मोक्षहेतुत्वमाहजन्मजलधौ संसारे निमग्नानां सेवकानां मुररिपुवराहस्य दंष्ट्रेव भवती ज्ञानद्वारा संसारोद्धारहेतुत्वात् । एतेन पुरुषार्थचतुष्टयसमर्पकत्वेन सैव परससेव्येत्युक्तं भवति । "भवेद्गुणनिका नृत्ये शून्यांके पाठमिश्रिता" वितिमेदिनीकारः ।। ३ ।।
इदानीं तत्तद्देवताभ्योऽधिकफलदातृत्वेन भवानीं स्तौति - त्वदन्य इति । त्वदिति पञ्चम्यन्तम् । त्वत् त्वत्तोऽन्यो दैवतगणः पाणिभ्यां कराभ्यामभयवरदः, अभयेन भयाभावेन सह वरं ददातीति तथा । अथवा न विद्यते भयं यस्मिन्सोऽभयः, स चासौ वरश्च, तं ददातीति तथा । सर्वं हि वाक्यं क्रियया परिसमाप्यत इति च । येन भवतीति क्रियापदमध्याहार्यम् । त्वदन्य इत्येकं पदं वा । पञ्चमी भयेनेति योगविभागात्समासः । इदानीं तत्तद्देवताभ्योऽधिकफलदातृत्वामाह भवान्याः - त्वमिति । प्रकटितवराभीत्यभिनया त्वमेका केवला नैवासि । किन्तु हे लोकानां शरण्ये तव चरणावपीत्यन्वयः । वरश्च अभीतिश्च वराभीति ते अभिनयति, आभिमुख्येन नयति प्रापयतीति तथा तत्तत्कर्मफलदात्रीत्यर्थः । चरणौ विशिनष्टि- भयात्त्रातुं वांछासमधिकं फलं च दातुं निपुणौ चतुरौ । ज्योतिष्टोमेन स्वर्गकामो यजेतेत्येवमादि श्रुतिप्रसिद्धवांछातोऽधिकं फलं मोक्षरूपम् । हि शब्दः श्रुतिप्रसिद्धमाह । एवकारोऽप्यर्थः । चरणशब्दोऽत्र निष्कामभक्तिलक्षकः । तत्तत्कर्णफलदातृत्ववैषम्यं भवान्याः सकामनिष्कामभेदेनेति द्रष्टव्यम् । शरणशब्दो रक्षितृवाचको रक्षणपरो द्रष्टव्यः । तथा च सति शरणं कर्तुमर्हति योग्या भवतीति शरण्या तत्संबोधनं तथा अथवा । तत्तद्देवतारूपेण तत्तत्कर्मफलदातृत्वं भवान्याः दर्शयन् सकामनिष्कामभक्तिभेदेन तत्तत्कर्मफलवैचित्र्यमाह । त्वदिति । त्वत्तोऽन्योऽन्यत्वेन प्रतीयमानो दैवतगणस्त्त्वमेव नैवासि । किं तु त्वमेव तत्तद्रुपासि इत्यर्थः । ननु तत्तत्कर्मफलदातृत्वं तत्तद्देवतासु प्रसिद्धमित्यत आह - एकेति । प्रकटितवराभीत्यभिनया तत्तत्कर्मफलदात्री एका मुख्या त्वमेव । भवान्या निष्कामभक्तेरघिकफलत्वमाहभयादित्यादिना । अस्मिन्पक्षे एवकारोऽवधारणार्थ एव । लौकिकसाधारणतत्तत्कर्मफलदातृत्वमन्तर्यामिण एव सकलश्रुतिप्रसिद्धं तदभेदाच्च भवान्या इति भावः । अन्यत्समानम् । एतच्च  `फलमत उपपत्तेरि' त्यत्र निर्णीतमेव भाष्यकारैः ।

४.
इदानीं तत्तद्देवताभ्योऽधिकफलदातृत्वेन भवानीं स्तौति - त्वदन्य इति । त्वदिति पञ्चम्यन्तम् । त्वत् त्वत्तोऽन्यो दैवतगणः पाणिभ्यां कराभ्यामभयवरदः, अभयेन भयाभावेन सह वरं ददातीति तथा । अथवा न विद्यते भयं यस्मिन्सोऽभयः, स चासौ वरश्च, तं ददातीति तथा । सर्वं हि वाक्यं क्रियया परिसमाप्यत इति च । येन भवतीति क्रियापदमध्याहार्यम् । त्वदन्य इत्येकं पदं वा । पञ्चमी भयेनेति योगविभागात्समासः । इदानीं तत्तद्देवताभ्योऽधिकफलदातृत्वमाह भवान्याः - त्वमिति । प्रकटितवराभीत्यभिनया त्वमेका केवला नैवसि । किन्तु हे लोकानां शरण्ये तव चरणावपीत्यन्वयः। वरश्च अभीतिश्च वराभीती ते अभिनयति, आभिमुख्येन नयति प्रापयतीति तथा तत्तत्कर्मफलदात्रीत्यर्थः । चरणौ विशिनष्टि - भयात्त्रातुं वांछासमधिकं फलं च दातुं निपुणौ चतुरौ । ज्योतिष्टोमेन स्वर्गकामो यजेतेत्येवमादि श्रुतिप्रसिद्धवांछातोऽधिकं फलं मोक्षरूपम् । हि शब्दः श्रुतिप्रसिद्धमाह । एवकारोऽप्यर्थः । चरणशब्दोऽत्र निष्कामभक्तिलक्षकः । तत्तत्कर्मफलदातृत्ववैषम्यं भवान्याः सकामनिष्कामभेदेनेति द्रष्टव्यम् । शरणशब्दो रक्षितृवाचको रक्षणपरो द्रष्टव्यः । तथा च सति शरणं कर्तुमर्हति योग्या भवतीति शरण्या तत्संबोधनं तथा अथवा तत्तद्देवतारूपेण तत्तत्कर्मफलदातृत्वं भवान्याः दर्शयम् सकामनिष्कामभक्तिभेदेन तत्तत्कर्मफलवैचित्र्यमाह । त्वदिति । त्वत्तोऽन्योऽन्यत्वेन प्रतीयमानो दैवतगणस्त्त्वमेव नैवासि । किं तु त्वमेव तत्तद्रूपासि इत्यर्थः । ननु तत्तत्कर्मफलदातृत्वं तत्तद्देवतासु प्रसिद्धमित्यत आह - एकेति ।  प्रकटितवराभीत्यभिनया तत्तत्कर्मफलदात्री एका मुख्या त्वमेव । भवान्या निष्कामभक्तेरधिकफलत्वमाहभयादित्यादिना । अस्मिन्पक्षे एवकारोऽवधारणार्थ एव । लौकिकसाधारणतत्तत्कर्मफलदातृत्वमन्तर्यामिण एव सकलश्रुतिप्रसिद्धं तदभेदाच्च भवान्या इति भावः । अन्यत्समानम् । एतच्च `फलमत उपपत्तेरि'त्यत्र निर्णीतमेव भाष्यकारैः । 

५.
एवं तावत्तत्तत्कर्मफलदातृत्वमन्तर्यामिरूपेण भवान्या अभिधायेदानीं तत्तन्मोहकत्वं हरिस्मरयोः श्रीभवान्यधीनमेवेति भवानीं स्तौति - हरिरिति प्रणतजनसौभाग्यजननीं भक्तजन सैन्दर्यहेतुभूतां, अथवा प्रणतजनानां सौभाग्याय जननीं मातरमिव । पुत्राणां च सौन्दर्यं मात्रधीनमेवेति प्रसिद्धमेव । पुरा अमृतनिमित्तं देवदैत्यकलहानन्तरं श्रीभगवतो महादेवस्य मोहिनीरूपदिदृक्षासमये नारीभूत्वा मोहिनीरूपं कृत्वा स्मररिपुमपि क्षोभं मोहमनयत् । अनेन जगन्मोहनकन्दर्पनाशकस्य श्रीमहादेवस्येतरामोह्यत्वमुक्तम् । स्मरोऽपि महतां मुनीनां च वसिष्ठपराशरप्रभृतीनामपि अन्तः प्रभवति मनसि प्रभुत्वेन वर्तते । तानपि मोहयतीत्यर्थः । तत्र हेतुस्त्वां नत्वेति । स्मरः की दृग्विधः? रतिनयनलेह्येन वपुषोपलक्षितः । रतिः कामपत्नी तस्या नयनयोः लेह्येन सादरावलोकनविषयेणेत्यर्थः । अथवा रतिः स्त्र्यादिदर्शनजन्यं सुखं, तद्युक्ते नयने ताभ्यां लेह्यं सादरं दृश्यं स्त्रीशरीरं, तेन कारणेन सुन्दरं रूपादिवपुर्दृष्ठ्वा सर्वोऽपि लोको मुह्यतीति जगत्सुप्रसिद्धमेव । 

६.
पूर्वोक्तमेव विवृण्वन् स्तौति - धनुरिति - हे हिमगिरिसुते, यद्यपि तादृक् सहायसंपत्तिर्नास्ति, तथापि ते तव कामपि निरुपमां कृपां, अपांगात् नेत्रान्तात् अपांगद्वारा, लब्ध्वा प्राप्य, इदं प्रत्यक्षं सर्वमपि जगत् प्राणिजातं, अनंगो विजयत इत्यन्वयः । एकः केवलः । स्वत एव सामर्थ्यं चेत् किं सहायसंपत्त्या इत्यत उक्तं अनंग इति । कामस्य तादृक् सहायासंपत्तिमेव दर्शयति । धनुः पौष्पं, पुष्पमेव पौष्पं, स्वार्थे अण् । मैवीं ज्या मधुकरमयी मधुकररूपा, ताद्रूप्ये मयट् । पञ्च विशिखाः पञ्चैवेत्यवधारणं द्रष्टव्यम् । वसन्तः सेनापतिः । मलयमरुदायोधनरथः सांग्रामिको रथः । अत्र पुष्पस्य मृदुत्वेन, मधुकराणां तरलत्वात् धनुषि सदाऽसत्वेन, विशिखानामल्पत्वेन वसन्तस्य सामन्तत्वेन अमूर्तत्वेन शौर्याद्यभावेन, मलयमरुतः कादाचित्कत्वेन कार्याक्षमत्वं द्रष्टव्यम् । विपराभ्यां जेरिति सूत्रेणात्मनेपदं विजयत इत्यत्र । "अपांगस्त्वंगहीने स्यान्नेत्रान्ते तिलकेऽपि च" इति मेदिनीकारः ।। ६ ।।

७.
एवं तावत् श्रीभवान्याः महिमानमनुवर्ण्य, इदानीं तत्तद्योगिध्येयपादपद्मां श्रीमूर्तिं वर्णयन् तद्दर्शनं प्रार्थयते - क्वणदिति - पुरमथितुर्महादेवस्य, आहोपुरुषिका आहंकारिकस्वात्मविषयकोत्कर्षप्रत्ययहेतुभूता भवानी नोऽस्माकं पुरस्तादास्तां प्रत्यक्षीभवतु इत्यर्थः । `आहोपुरुषिका या स्याद्दर्पात्संभावनात्मनी'त्यमरः । पुराणां मथिता पुरमथिता । नत्वत्र "तृजकाभ्यां कर्तरीति षष्ठीसमासनिषेधः, तस्य" तत्प्रयोजको हेतुश्चेति सूत्रे क्वाचित्कत्वज्ञापनात् । भवानीं विशिनष्टिक्वणदित्यादि । क्वणत् शब्दायमानं कांचीनां मेखलानां दाम परंपरा यस्याः सा । करिकलभः करिंशाबकः तस्य कुंभौ  मूर्धांशौ तद्वत् यौ स्तनौ तयोर्भरः भारः यस्याः सा । कलभशब्दोऽत्र करिशावकमात्रपरः । मध्ये कटिप्रदेशे परिक्षीणा कृशा । परिणतः पूर्णः शरच्चन्द्रः तद्वद्वदनं यस्याः सा । शरद्ग्रहणं नैर्मल्यसूचनाय । अथ क्रमेण चतुर्भिः करतलैः चतुरो धनुरादीन् दघाना । सृणिमंकुशम् । स्त्रीकट्यां मेखला काञ्ची सप्तकी रशना तथेत्यमरः ।। ७ ।।

८.
एवं भवानीं संप्रार्थ्येदानीं तस्या बहिरंगध्यानमाह - सुधासिन्धोरिति । हे हिमगिरिसुते, धन्याः प्राचीनानेकजन्मोपार्जितपुण्यपुञ्जशुद्धान्तःकरणास्ते च कतिचन कतिपयास्त्वां भजन्ते सेवन्ति ध्यायन्तीत्यर्थः । भवानीं विशिनष्टि-सुधासिन्धोर्मध्ये, तत्रापि मणिद्वीपे, तत्रापि चिन्तामणिगृहे, तत्रापि मञ्चे स्थितो यः परमशिवपर्यङ्कः आस्तरणरूपः सदाशिवः स निलय आश्रयो यस्यास्ताम् । अत्र मध्य इत्येवमादि सप्तम्यन्तपदचतुष्टयं व्यधिकरणं द्रष्टव्यम् । सुधा अमृतं तस्य सिन्धुः क्षीरसागरः, तस्य मध्ये । मणिद्वीपं विशिनष्टि-नीपेति । नीपानामुपवनं तद्विद्यते यस्मिंस्तथा तस्मिन् । अत्र निपात्ययोगाभिप्रायेण मतुप्प्रयोगः । अन्यथा बहुव्रीहिणैव नीपोपवनसंबन्धेन मतुपो वैयर्थ्यं स्यात् । चिन्तामणिनिर्मितं गृहं चिन्तामणिगृहं, तस्मिन् मञ्चे उपवेशनस्थाने । तद्विशिनष्टि - शिवाकारे द्रुहिणहरिरुद्रेश्वरमयत्वान्मंगलरूपे । ध्येयस्य भवानीस्वरूपस्यानन्दरूपतामाहचिदिति । चिच्चासौ आनन्दश्च चिदानन्दो ब्रह्म, तस्य लहरीव लहरी ताम् । लहरीशब्देनात्रैवं ध्वनितम् । यथा समुद्रलहरी, भिन्नत्वेन प्रतीयमानापि भवानी परमार्थतो न भिन्ना, किन्तु ब्रह्मैव । अथवा चितः शास्त्रजन्यानि ज्ञानानि, आनन्दा विषयसुखानि, तेषां लहरी परंपरा यस्याः सा ताम् । यद्वा चित् ब्रह्मान्तःकरणवृत्तिः, आनन्दाः तद्भक्तिजन्यानि सुखानि, तेषां लहरी यस्याः सा ताम् ।। ८ ।।

९.
इदानीमन्तरंगध्यानमाह - महीमिति । हे हिमगिरिसुते त्वं सकलं कुलपथं, कुलं षट्चक्रस्थमह्यादिसमूहः पन्था इव कुलपथः, तं भित्वा उल्लंध्य, सहस्रारे सहस्रदले पद्मे, रहसि अन्यागम्ये सति, पत्या अधिकृतचैतन्येन शिवाख्येन सह विहरसि रमसे । कुलपथमेवाह - महीमिति । मूलाधारे आघारचक्रे स्थितां मही, मणिपूरे चक्रे कं जलं, स्वाधिष्ठाने नाभौ स्थितं हुतवहं, हृदि अनाहतचक्रे स्थितं मरुतं, उपरि तदुपरि कण्ठे विशुद्धचक्रे आकाशं, भ्रूमध्ये आज्ञाचक्रे मनः । भित्वेति सर्वत्र संबध्यते । आकुलेति पाठे आकुलपथं विषमपथम् । अयमर्थः - अस्ति सद्योमुक्तिपक्षः क्रममुक्तिपक्षश्च । तत्र ज्ञानिनस्तु इहैव समवलीयन्ते । `न तस्य प्राणा उत्क्रामन्तीति' श्रुतिप्रामाण्यात् इहैव मुक्ता भवन्ति । एवं देहेऽपि मह्याद्यावरणं भित्वा योगिनः सहस्रारे पद्मे वर्ममानं ब्रह्म प्राप्नुवन्तीति दर्शयितुं भवान्याः षट्चक्रभेदनपूर्वकपतिसहितरमणकथनम् । तत्तु तस्याः षट्चक्रभेदनहेतुकमेव स्वात्मरमणं नित्यशुद्धबुद्धस्वरूपत्वात्तस्याः । जित्वेति पाठे एक एवार्थः ।। ९ ।।

१०.
इदानीं कुण्डलिनीशक्तिरूपाया भवान्या ध्यानमाह - सुधेति । हे हिमगिरिसुते त्वं कुलकुण्डे स्वपिषीत्यन्वयः । कुः पृथ्वी लीयते आश्लिष्टा भवति अस्मिन्निति कुलं मूलाधारचक्रम् । तत्कुण्डमिवेति कुलकुण्डं तस्मिन् । किं कृत्वा, स्वां भूमिं मूलाधारमवाप्य, तत्र स्वमात्मानं स्वकीयं देहं भुजगनिभं भुजगसदृशं कृत्वा । पुनरात्मानं विशिनष्टि - अध्युष्टवलयं, अध्युष्टशब्दः सार्धत्रितयसंख्यावाचको लोके प्रसिद्धः । अध्युष्टं मण्डलं वलयं यस्य तम् । किं कुर्वती, सुधाधारासारैः सुधाधारा आसारा इव वर्षधारा इव, तैः प्रपञ्चं सिञ्चन्ती । कथं भूतैः चरणकमलयोरन्तर्मध्यं तस्माद्विगलितैः, पुनरपि पुनर्वारं वारं निरन्तरमित्यर्थः । रमाम्नायमहसा रसाम्नायश्च महश्च तयोः समाहारः, रसाम्नायमहस्तेजः । अत्रोपलक्षणे तृतीया । रसाम्नायः स्वरूपसुखं, सहः स्वरूपचैतन्यम् ।

११.
एवं भवानीध्यानमुक्त्वा तत्पूजापीठपर्यायं यन्त्रोद्धारमाह - चतुर्भिरिति । हे हिमगिरिसुते तव भवनकोणाः पूजापीठकोणाः त्रयश्चत्वारिंशत्संख्याकाः परिणताः, परिणामं प्राप्ताः, सिद्धा भवन्तीति शेषः । कथं भूता भवनकोणाः, वसुदलं अष्टदलं कमलं, कलाब्जं कलादलपद्मं षोडशदलाब्जम् । कलास्रमिति पाठे एक एवार्थः । त्रिवलयानि त्रीणि च तानि वलयानि मण्डलानि च । तिस्रो रेखाः त्रिरेखाः ताभिः सार्धं सहिताः, परिणामहेतुभूताः । शक्तीराह-मूलेति-शंभोः श्रीमहादेवस्य संबन्धिनीभिः, जगन्मूलभूताभिः प्रकृतिभिः । कथं भूताभिः ?  एवं प्रकारेण नवभिर्नवसंख्याकाभिः । नवत्वसंख्याप्रकारमेवाह - चतुर्भिः श्रीकण्ठैः पञ्चभिरपि पञ्चभिश्च शिवयुवतिभिः । प्रभिन्नाभिः श्रिताभिः, श्रीकण्ठैरिति शेषः । अधोमुखत्रिकोणो यः स्त्र्यवयवः शिवयुवतिवाच्यः । अपिशब्दश्चार्थे । एतेन समस्तदेवमयं यन्त्रमित्युक्तं भवति ।। ११ ।।

१२.
एवं तावत्पूजार्थं यन्त्रमुद्घृत्य तत्रैवंभूता भवानी पूजनीयेति स्मृतिसौन्दर्यं वर्णयति - त्वदीयमिति द्वाभ्याम् । हे तुहिनगिरिकन्ये त्वदीयं सौन्दर्यं कवयितुं वर्णयितुं विरिंचिप्रभृतयः कवीन्द्राः कविश्रेष्ठाः कथमपि कल्पन्ते समर्था भवन्ति । अन्यत्र तादृक् सौन्दर्याभावात् , दृष्टान्तस्थलाभावात् । कथमपीत्युक्तम् । अन्यत्र तादृक् सौन्दर्याभावमेवाह - यदिति । यत्सौन्दर्यमालोक्य दृष्ट्वा, औत्सुक्यात् उत्कण्ठेच्छया हेतोः, अमरललनाः देवांगनाः गिरिशसायुज्यपदवीं भवानीस्वरूपं मनसा यान्ति प्राप्नुवन्ति प्राप्तुं मनोरथं कुर्वन्तीत्यर्थः । ननु सत्यसंकल्पा देवाः, किमिति न प्राप्नुवन्ति ? तत्राह - तपोभिर्दुष्प्रापां, - कृच्छ्रचान्द्रायणादिभिरप्यलभ्यां, सह युज्यते इति सयुक् पार्वती, तस्या भावः सायुज्यं, गिरिशे सायुज्यं गिरिशसायुज्यं, तस्य पदवीं आश्रयाम् । तुलयितुमिति पाठे तुल्यं कर्तुमित्यर्थः । तपोभिर्दुष्प्रापामित्यत्र पशूनामिति पाठे पशूनामदीक्षितानां, अदीक्षिताः पशव इत्यागमात् ।। १२ ।।
 
१३.
यस्याः कटाक्षनिरीक्षणपातमात्रेणैव रूपसौष्ठवरहितोऽपि पुमान् कामिनीर्मोहयति, तस्याः सौन्दर्यं किं वर्णनीयमित्यभिप्रायेणाह -नरमिति । युवतयस्तरुण्यः, एवंभूतमपि नरं, हठात्कामवैवश्यात् , अनुधावन्ति, नरं लक्ष्यीकृत्य शीघ्रं गच्छन्तीत्यर्थः । ननु किमत्राश्चार्यं तरुण्यस्तरुणमनुधावन्त्येवेत्यत आह - वर्षीयांसं अतिशयेन वृद्धो वर्षीयान् , तमपीत्यर्थः । ननु वृद्धोऽपि सुरूपश्चेत् तर्हि तदनुधावनं संभवेदेवेत्यत आह-नयनविरसं, नयनयोर्विगतो रसो यस्मात्तं, नयनसुखाजनकमित्यर्थः । अत्र सर्वत्र अपिशब्दो द्रष्टव्यः । ननु कामकलाकौशलं चेत् युवत्यनुधावनं भवेदपि । तत्राह-नर्मसु तत्तल्लीलासु जडं मूढम् । ननु किमत्र कारणमित्यपेक्षायामाह-तवापांगालोके पतितं, तव कटाक्षनिरीक्षणविषयमित्यर्थः । युवतीर्विशिनष्टि-शतशोऽनेकसंख्याः, गलन् स्खलन् वेणीबन्धः केशबन्धो यासां ताः, कुचकलशाभ्यां विस्रस्ताः अधः पतिताः सिचयाः सूक्ष्मांबराणि यासां ताः, त्र्युट्यन्तः काञ्च्यो यासां ताः । स्त्रियः पुंवदिति सूत्रेण त्रुट्यन्तीशब्दस्य पुंवद्भावः । विगलितं दुकूलं क्षौमं यासां ताः । एतेन एवंभूतस्यापि नरस्य त्वद्भक्तिवशात् जगन्मोहनरूपलाभो भवतीत्युक्तं भवति । अत एवाग्रे वक्ष्यति सरस्वत्या लक्ष्म्या इत्यत्राचार्यः ।।

१४.
अतः परं श्रीभवान्याः कालासंस्पृष्टं मान्त्रिकं न्यासं चाह तन्त्रेण - क्षिताविति । हे तुहिनगिरिकन्ये ते मयूखाः मयूखा इव पापतिमिरनाशकत्वात् , न्यासाः । तेषामप्युपरि न्यासानन्तरं तव पादाम्बुजयुगं पूजायोग्यं भवतीत्यर्थः । अपि संभावनायाम् । न्यासानेवाह-क्षिताविति-अत्र क्षित्यादिशब्देन तत्तच्चक्रमुच्यते । तथा च सत्ययमर्थः। क्षितौ मूलाधारे अकारादिपञ्चाशद्वर्णसहितानि ऐं ह्नीं श्रीं ऐं क्लीं सौः इति बीजानि न्यस्यानि । तथा उदके मणिपूरके अकारादिपञ्चाशद्वर्णसहिते ऐं ऐं वाग्भवबीजे न्यसेत् । तथा हुताशे स्वाधिष्ठाने अकारादिपञ्चाशद्वर्णसहितानि ऐं ह्नीं श्रीं ऐं क्लीं सौं सं हं लं क्षं सं हं इति बीजानि न्यस्यानि । तथा अनिले अनाहतचक्रे अकारादिपञ्चाशद्वर्णसितानि ऐं ह्रीं सं हं इति बीजानि न्यस्यानि । तथा दिवि द्विःषडिति, विंशुद्धि चक्रे अकारादिपञ्चाशद्वर्णसहितानि ऐं ह्रीं बीजसहितानि अकारादिषोडशस्वरसहितानि च ऐं ह्रीं सं हं इति बीजानि न्यस्यानि । तथा मनसि आज्ञाचक्रे अकारादिपञ्चाशद्वर्णसहितानि ऐं ह्रीं श्रीं ऐं क्लीं सौ सं हं इति बीजानि न्यस्यानि । कालपक्षेऽप्येवं योज्यम् । इति ये षष्ट्यधिकशतत्रयसंख्याका मयूखाः मयूखसदृशजगदायुःशोषकत्वात्, दिवसास्ते स्थूलशरीरलिंगशरीर एव प्रभवन्ति, न तु त्वत्पादांबुजयुगे । त्वत्पादांबुजयुगं तु तेषामप्युपरि विराजत इत्यर्थः । षष्ट्यधिकशतत्रयसंख्यामेवाहषट्पञ्चाशदित्येवमादि स्थूलशरीरमाह क्षितावित्यादिना दिवीतिपर्यन्तेन । लिङ्गशरीरमाह-मनसीति । मनः शब्द उपलक्षक इत्येषां पञ्चदशानां करणे कार्ये तत्वत इति क्षित्यादिशब्देन स्थूलं शरीरं लक्ष्यते । केचित्तु भवानीचरणपूजाभूतक्षित्यादिषट्चक्रेषु स्थिता यास्ता देवताः तास्तावदस्मिन् शब्देन कथ्यन्त इत्याहुः इति । स च प्रकार आगमाद्बोद्धव्यः । विस्तरभयान्नापरं संख्यायत इति ।।

१५.
इदानीं श्रीभवान्याः सर्वविद्याप्रदं सरस्वतीस्वरूपं वर्णयन् , तद्ध्यानं महाफलकं कैमुत्यन्यायेनाह-शरदिति । हे तुहिनगिरिकन्ये त्वां नत्वा सतां तिष्ठतां पुरुषाणां भणितयो वाचो न सन्निदघते न सन्निहिता भवन्ति न स्फुरन्ति इत्यपि तु सन्निदघत एवेत्यर्थः । भणितीर्विशिनष्टि-मध्विति । मधुक्षीरद्राक्षाणां मधुरिमाणो माधुर्याणि तेषु धुरीणाः श्रेष्ठा इत्यर्थः । भवानीं विशिनष्टि-शरदि ज्योत्स्ना चन्द्रकिरणाः तद्वत् शुभ्राम् । शशिना युतं जटाजूटे केशपाशे मकुटं यस्यास्ताम् । वरश्च त्रासत्राणं च स्फटिकगुटिका च पुस्तकं च करेषु यस्यास्ताम् । त्रासात् त्राणं त्रासत्राणम् । स्फटिकस्य गुटिका विद्यन्ते यस्यां सा तादृशी माला । ननु निरन्तरं क्रियमाणनमस्क्रियैवं विधं फलमुत्पादयेदिति किमत्राश्चर्यं, तत्राह-सकृदेकवारमपि । ननु भक्तिमिच्छान्ति देवता इति वचनात् श्रद्धाभक्तिसहितं नमनमेवंविधं फलं जनयेदिति किमाश्चर्यं तत्राह - कथमपि, तादृग्भक्त्या रहितमपि नमनम् । मधुरशब्दाद्भवे इमनिच् प्रत्यये मधुरिमेति रूपम् । वहतीत्यर्थे धुरशब्दात्खप्रत्यये धुरीण इति रूपम् । यन्नमनमात्रेण एवंविघानेकगुणविशिष्टवाग्विलासोदयः, तस्या ध्यानं महाफलमिति किमु वक्तव्यमिति भावः ।। १५ ।।

१६.
इदानीं भवानीभजनस्य मोक्षफलत्वेऽपि  महाकविवाल्मीक्याद्याह्लादकं वाग्विलासमानुषंगिकफलमाह-कवीन्द्राणामिति । हे भवानि, ये सन्तोऽरुणामेवारुणवर्णामेव भवतीं भजन्ते, अमी भक्ताः सतां व्यासवाल्मीकिप्रभृतीनामपि रञ्जनमाह्लादं वाग्भिर्विदघति । वाचामाह्लादकत्वे हेतुमाह-विरिञ्चेः प्रेयस्याः अतिप्रियायाः सरस्वत्यास्तरुणतरा ये श्रृंगाराः उपमाद्यलंकाराः तेषां लहरी परंपरा तया गभीराभिः अगाधाभिः प्रचुराभिरित्यर्थः । श्रीभवानीं विशिनष्टि-कवीन्द्राणां चेतांसि कमलानीव चेतःकमलानि चेतःकमलानां वनं समूहस्तस्य बालातपवत् रुचिर्यस्यास्ताम् । कतिचिन्नतु सर्वे । अतः सर्वं परित्यज्य त्वमेव भजनीया भुक्तिमुक्तिहेतुत्वादिति भावः ।। १६ ।। 

१७.
इदानीं यद्ध्यानेन व्यासादिवत् महाकाव्यानां कर्तृत्वं भवति तद्ध्यानमाह-सवित्रीभिरिति । हे जननि वशिन्याद्याभिर्वाग्देवताभिः सह यस्त्वां सञ्चिन्तयति ध्यायति, स वचोभिः कवित्वैः काव्यानां कर्ता भवति । कथं भूतैर्वचोभिः । भंगिभिः रचनाविशेषैः, सुभगैः सुन्दरैः, वाग्देवीवदनकमलामोदा इव मधुराणि आह्लादकानि तैः । वचोभिरिति तृतीया उपलक्षणे । महतां दोपरहितत्वे सति बहुगुणविशिष्टानाम् । वशिनी आद्या यासां ताभिः । वाग्देवता एव विशिनष्टि । सवित्रीभिः वाचां वाणीनां जनयित्रीभिः उत्पादिकाभिः । कर्तृकर्मणोः कृति षष्ठी । शशिमणिशिलाश्चन्द्रकान्तमणिशिलाः, तासां भंग्यः खण्डानि तासां रुचिर्यासां ताभिः ।

१८.
इदानीं सकलगीर्वाणगणिकावशीकरणं श्रीभवानीध्यानमाह - तनुच्छायाभिरिति । हे जननि, ते तव तनोः श्रीमूर्तेः छायाभिः कान्तिभिः सर्वां दिवं सर्वां चोर्वी अरुणिमनिमग्नां यः स्मरति ध्यायति, अस्य ध्यातुः पुरुषस्य उर्वश्या सह गीर्वाणगणिका देवांगनाः कति कति न वश्या भवन्ति । अपि तु सर्वा एव वश्या भवन्तीत्यर्थः । कान्तिर्विशिनष्टि तरुणेति । सूर्यशोभायाः सोपानरूपाभिरित्यर्थः । अरुणाया भावोऽरुणिमा । अरुणिमनि निमग्ना अरुणिमनिमग्ना तां अरुणिमनिमग्नां, यद्वा अरुणिमनि मग्नामिति पदद्वयम् । तनुच्छायाभिरिति हेतौ तृतीया । एतदरुणिमनिमज्जनं द्यावापृथिव्योरिति । त्रस्यद्वनहरिणानामिव शालीने अधृष्टे नयने यासां ताः ।। १८ ।।

१९.
इदानीं श्रीभवान्याः अर्धनारीश्वररूपध्यानं दर्शयन् तत्फलमपि दर्शयति मुखमिति - हे हरमहिषि, यो भक्तस्ते तव मन्मथकलां ध्यायेत् , मन्मथः कामः, तस्य कलेव कला रतिः, तद्रूपां त्वां ध्यायेदित्यर्थः । स सद्यः तदानीमेव, वनिताः सर्वास्त्रियः संक्षोभं नयतीत्यति लघु अत्यल्पं फलमेतत् । त्रिलोकीमपि त्रयाणां लोकानां समाहारः त्रिलोकी, तामपि मोहयति वशीकरोति इत्यर्थः । मन्मथकलां विशिनष्टिरवीन्दू स्तनयुगं यस्यास्ताम् । ध्याने विशेषणे आह-मुखमिति । मुखं कुचाग्रं बिन्दुं कृत्वा, चिन्तयित्वेत्यर्थः । तस्य बिन्दोरधः कुचयुगं च चिन्तयित्वा । बिन्दुं विशिनष्टि-हरार्धं दधतो बिभ्रतः हरस्यार्धो हरार्धः, तम् । अर्धशब्दस्य नपुंसकलिंगत्वे, अर्धं नपुंसकमिति समासे अर्धं हरस्येति स्यात् । तदर्धः पुल्लिंगोऽत्रार्धशब्दः । रवीन्द्वोः हरार्धत्ववर्णनेन सर्वमपि रत्यंगं हरार्धरूपं दर्शितं भवति । एतेन परस्परं रममाणमर्धनारीश्वरस्वरूपं ध्येयमुक्तं भवति । तदध इति पाठे तस्य कुचयुगस्य अर्वाक् प्रदेशः, तं च चिन्तयित्वेति योज्यम् । अस्मिन्पक्षे हरार्धमिति मुखादीनां त्रयाणां विशेषणम् । मुखादिध्यानपूर्वकं मन्मथकलाध्यानं यः करोति तस्याप्याशु शीघ्रं त्रैलोक्यं वश्यं भवतीति संक्षेपः । हकारार्धमिति पाठे एकाक्षरकामकलामन्त्रोद्धारो द्रष्टव्यः । विस्तरस्तुज्ञानसुधायां द्रष्टव्यः ।। १९ ।।

२०.
इदानीं भवान्या मूर्तिभेदध्यानं दर्शयन् तत्फलं च सर्पज्वरोपशमनरूपमाह - किरन्तीमिति-हे हरमहिषि यस्त्वां हृदि आधत्ते स्थापयति, स सर्पाणां दर्पं विषजनितं अहंकारं शमयति । ज्वरप्लुष्टं ज्वरैः ऐकाहिकद्व्चाहिकादिभिः प्लुष्टं दग्धं च दृष्ट्या सुखयति । भवानीं विशिनष्टि-हिमप्रचुरो गिरिः हिमगिरिः । हिमगिरेः शिलाया मूतिंः तामिव, तत्सदृशीमित्यर्थः । अंगेभ्यो हस्तपादादिभ्यः किरणनिकुरुम्बामृतरसं किरणसमूहं अमृतरसमिव किरन्तीं विक्षिपन्तीम् । सर्पदर्पोपशमने दृष्टान्तः, शकुन्ताधिप इव पक्षीन्द्रो गरुड इव । गरुडस्य सर्पो यथा वश्यस्तथैवंविधस्य ध्यातुरपीत्यर्थः । सुधाधारश्चन्द्रः, तद्वच्छिवया सुखदया इति दृष्टिविशेषणम् । सुधाधारशिरयेति पाठे सुधाया धारा यस्यां सा सुघाघारा । सुधाधारा चासौ शिरा चेति तया । अमृतस्राविनाड्येत्यर्थः । यद्वा सुधाया आधारः स चासौ शिवा चेति तयेत्यर्थः । दर्पः कस्तूर्यामप्यहंकृताविति मेदिनीकारः ।। २० ।।

२१.
एवं तत्तद्ध्यानं तत्फलं चाभिधाय तदीयं परमयोगीश्वरवन्दितपादपद्मं स्तुवन् निरन्तरतदनुसन्धानमाह-तटिल्लेखेति । हे जननि तव कलां मूति महान्तः दुर्वासदत्तात्रेयप्रभृतयः पश्यन्तो निरन्तरमनुसन्दधानाः सन्तः परमाह्लादलहरीं निर्मलपरब्रह्मसुखपरंपरां दधति हृदि धारयतीत्यर्थः । दर्शने करणमाह-मनसेति । तस्य योग्यतामाह-मृदितमलमायेन, मृदिते अशिते मलमाये यस्य तेन, मलं पापं, माया तन्मूलभूता अविद्या, अथवा माया वञ्चना । कलां विशिनष्टि-महापद्माटव्यां यानि षट् कमलानि तेषामप्युपरि सहस्रारे पद्मे निषण्णां उपविष्टाम् । तडिल्लेखातन्वीं, विद्युल्लेखासूक्ष्मां, तपनशशिवैश्वानरमयीं, त्रिनेत्रत्वात् । महान्ति च तानि पद्मानि महापद्मानि, महापद्मान्यटवीव महापद्माटवी तस्यां । महत्त्वं चैषां स्वर्गारोहणद्वारा महापदप्राप्तिहेतुत्वात् । अथवा महती चासौ पद्माटवी च महापद्माटवीति समासः ।। २१ ।।

२२.
इदानीं भवान्याः परमकारुणिकत्वेन परमोदारत्वात् तां स्तवीति शंकरो भवानीति । हे भवानि, यः कश्चित् भक्तो यदैव इति त्वां स्तोतुं वाञ्छन् भवानि त्वमित्येव कथयति, तदैव त्वं तस्मै भक्ताय दिशसि ददासि निजसायुज्यपदवीं, निजं सान्निध्यम् । इतिशब्दोक्तां स्तुतिमेवाहहे भवानि, त्वं दासे मयि सकरुणां दृष्टिं वितर देहीति । निजसायुज्यपदवीं विशिनष्टि, मुकुन्दब्रह्मेन्द्रैः स्फुटमुकुटैः नीराजिते पदे यस्यास्ताम् । मयि वितरेति सप्तमी अधिकरणत्वविवक्षया । यदैव स्तोतुं प्रवृत्तमात्रायैव स्वसान्निध्यं प्रयच्छति भगवती, तदा किमु वक्तव्यं, शमदमविशिष्टाय परमशिष्टाय निरंतरं तामेव सेवमानाय स्वसान्निघ्यं प्रयच्छतीति भावः ।। २२ ।।

२३.
इदानीं सदाशिवस्य वशीकरणं श्रीभवानीस्वरूपमाश्चर्यवद्वर्णयन् तद्विषयं तर्कमाह - त्वयेति । हे जननि त्वया शंभोर्वामं वपुर्हृत्वा, शभोरिच्छयैव, अपरमपि शरीरार्धं शंभोः स्वेच्छयैव हृतमभूदिति शंके तर्कयामि । शरीरार्धमित्यत्र न षष्ठीसमासः । किन्तु शरीरे अर्धं शरीरार्धमिति सप्तमीसमासः । सप्तमीति योगविभागात्समासः । यद्वामं सुन्दरं शरीरार्धं हृत्वा, अपरमप्यर्धं वपुः हृतमभूत् इत्यहं शंके इत्यन्वयः । कथंभूतस्य शंभोः, अपरितृप्तेन सदा भवान्यामतिसकामेन मनसोपलक्षितस्य, अथवा क्षीसदाशिवशरीरस्यानन्दमयत्वात् , हर्तुमपरितृप्तेन अलंबुद्धिरहितेन मनसेति भवानीसंबन्धेन योज्यम् । हरणशंकाहेतुमाह - तथाहीति पूर्वोक्तनिदर्शनेऽव्ययम् । हे भवानि, सकलं कलाभ्यामर्धाभ्यां सह वर्तत इति सकलम् । अर्धनारीश्वरस्वरूपं विशेष्यम् । त्वद्रूपं तवैव रूपमिव भातीति विशेषः । तत्र हेतुः - अरुणाभं अरुणा आभा कान्तिर्यस्य तत् । कुचाभ्यामानम्रं आननं, चूडा विद्यते आधारत्वेन यस्य तत् चूडालं, तच्च तत् मुकुटं च, कुटिलशशिना युक्तं चूडालमुकुटम् । यत्रार्धनारीस्वरूपे तत् । अत्र यद्यपि त्रिनयनत्व-कुटिलशशिचूडालमुकुटत्वयोः भवानीस्वरूपत्वज्ञानसाधकता न संभवति, तथाप्यरुणसंबन्धेन तयोर्गमकत्वं संभवतीति युक्तमुक्तं शंके हृतमिति ।। २३ ।।

२४.
इदानीं पूर्वोक्तमेव हरिहरविरिञ्चीनां भवान्यधीनं सृष्ट्यादिकर्तृत्वं अनुवदन्, अविकृतचैतन्यस्यापि ब्रह्माद्यनुग्राहकत्वं त्वदधीनमेवेत्याह-जगत्सूत इति । घाता ब्रह्मा जगत्सूते सृजति । हरिरवति रक्षति । रुद्रः क्षपयति दूरीकरोति नाशयतीत्यर्थः । एतज्जगत् तिरस्कुर्वन् संहारयन् सन् विश्वमन्तर्धत्ते । स्वमपि वपुरीशो रुद्रस्तिरयतेऽन्तर्धत्ते । तदिदं सर्वं ब्रह्मादि शिवः परमात्मा सदा सर्वदा कालत्रयेऽपि अनुगृह्णाति ततच्छक्तिदानेन कृपयेति । किं कृत्वा, तव भ्रूलतिकयोः, भ्रवौ लतिके इव भ्रूलतिके तयोराज्ञामवलंब्य आश्रित्य क्षणचलितयोः क्षणमात्रं विजृंभितयोः । शिवं विशिनष्टि-पूर्वः सादिः यद्वा सदाशब्दः पूर्वो यत्र सदापूर्वः शिवशब्दस्तद्वाच्यः परमात्मेत्यर्थः । एतेन सजातीयविजातीयस्वगत भेदशून्यस्य सर्वानुग्राहकस्य सदाशिवस्यापि त्वदधीना अनन्तशक्तिकतेति दर्शनं भवति । इन्द्रो मायाभिः पुरुरूप ईयत इति श्रुतेः ।। २४ ।।

२५.
एवं तावत्सर्वानुग्राहकत्वमुक्तं श्रीभवान्याः, अतःपरं सर्वोपादानत्वात्सैव पूज्या । तथा च सति इतरदेवपूजापि स्यादित्यभिप्रायेणाह - त्रयाणामिति । हे त्रिनयने, तव चरणयोर्भक्तैर्या विरचिता पूजा सा पूजा त्रयाणां देवानामपि भवेत् संभवेत् । तत्र हेतुगर्भ विशेषणमाह - त्रिगुणेति । त्रयाणां गुणानां समाहारः त्रिगुणं, त्रिगुणेन सत्वरजस्तमोभिः जनितानां, त्रिनयने इति संबोधनेन सूर्याग्निचन्द्रमयत्वेन भवान्यामग्नाीषोमात्मकजगन्मयत्वमुक्तम् । एतेन भवान्याः सकलदेवमयत्वेन तत्पूजनेन ब्रह्मादिदेवपूजनं भवति । तदेवाह तथाहीति । पादावुद्वहतीति पादोद्वहनं, तव पादोद्वहनं, त्वत्पादोद्वहनं तच्च तन्मणिपीठं तस्य निकटे एते ब्रह्मादयः स्थिताः । शश्वन्निरन्तरं, हिशब्दः आगमप्रसिद्धमाह । ब्रह्मादीन्विशिनष्टि-मुकुलिताश्च ते कराश्च मुकुलितकराः ते उत्तंसा इव मुकुलितकरोत्तंसाः, ते मुकुटेषु येषां ते तथा । एतेनापि भवान्याः परमसेव्यत्वेन, ब्रह्मादीनां सेवकत्वेन च श्रीभवान्याः पूजया ब्रह्मादिसेवकानामपि पूजा भवति । राजपूजया भृत्यपूजा भवतीति सूचितम् ।। २५ ।।

२६. 
अधुनां भवान्याः परमपातिव्रत्यमहिमानमनुवर्णयन् श्रीसदाशिवस्य महाप्रलयेऽपि क्रीडामाह - विरिञ्चिरिति । यस्मिन् महासंहारे महाप्रलये विरिञ्चादयोऽपि पञ्चत्वं गच्छन्ति, अस्मिन् महासंहारे, हे सति पतिव्रते, त्वत्पतिर्विलसति विशेषेण क्रीडति । ध्यानेन बुद्धौ सन्निधाप्याह - असाविति । लस श्लेषणक्रीडनयोरिति घातुः । विरिञ्चादिपञ्चत्वादिकमाह-विरिञ्चिः पञ्चत्वं व्रजति । हरिराप्नोति विरतिं संसारपालनव्यापारोपरमम् । कीनाशो यमः माहेन्द्री महेन्द्रसंबन्धिनी दृशां दृष्टीनां विततिः, परंपरापि संमीलति मुद्रिता भवति । विगता तन्द्रा यस्याः सा वितन्द्रा विगतनिद्रेत्यर्थः । एतेन भवानीपतिव्रत्यनिबन्धनमेव श्रीमहादेवस्य महाप्रलयावस्थानमिति दर्शितम् । कीनाशः कर्षकः क्षुद्रः पांसघातिषु वाच्यवत् । यमेनेति मेदिनीकारः ।। २६ ।।

२७.
इदानीं सर्वस्यापि स्वचेष्टितस्य भवानीपरत्वेन तत्पूजाप्रकारतां प्रार्थयते - जप इति । हे जननि, यदिदं सकलं मे मम विलसितं विविधं चेष्टितं तदात्मार्पणदशा भूत्वा तव सपर्यापर्यायः पूजाक्रमो भवतु । आत्मनि परमात्मनि अर्प्यते समर्प्यते इत्यात्मार्पणं, दशैवात्मार्पणं, दशा अवस्था । यद्वा आत्मनि अर्पणं समर्पणं तेन दशा प्रदीपवर्तिः तद्वच्छोभमानमित्यर्थः । तथा च गीतायां भगवद्वाक्यं ``यत्करोषि यदश्नासि यज्जुहोषि ददासि यत् । यत्तपस्यसि कौन्तेय तत्कुरुष्व मदर्पण" मिति । विलसितस्य पूजारूपत्वमेवाह-जप इति । जल्पो भाषणम् । उच्चैरुपांशुर्मानसश्चेति त्रिविधमन्त्रोच्चारणरूपो जपः । शिल्पं कर्मकौशलं मुद्राविरचनं आगमप्रसिद्धगुह्यमुद्राविरचनं, गतिः गमनक्रियादिमात्रं, प्रदक्षिणस्य भावः प्रादक्षिण्यं, प्रादक्षिण्येन क्रमणं, पादप्रक्षेपः प्रदक्षिणक्रियेत्यर्थः । अदनं भक्षणं आदिर्यस्य तददनादि आहुतिविधिः आहुतीनां प्रक्षेपरूपा क्रिया यागः । संवेशः शयनम् । अत्र जल्पादीनां जपादिरूपता विधेया । सा चात्मार्पणक्रियया भवति । सर्वं हि परमात्मोद्देशेन क्रियमाणं तदाराधनं भवति । परमात्मा च भवानीत्यवोचाम पूर्वमिति नेह प्रतन्यते । आत्मार्पणदृशेति पाठे सुगमोऽर्थः । दशावस्थादीपवर्त्योर्वस्त्रांशे भूम्नि योषिति इति मेदिनीकारः ।। २७ ।।

२८.
संप्रति पूर्वमुक्तमपि सदाशिवस्य कालाभयं पुनरपि प्रकारान्तरेण वदन् तत्र श्रीभवानीपातिव्रत्यमहिमानमेव कारणमाह - सुधामिति । हे जननि, शंभोः कालकलना न, सकलधस्मरेण कालेन कलनां ग्रसनं नैति यत्तन्नूनं तर्कयामि, तव ताटंकमहिमा, तव ताटंकमाहात्म्यनिबन्धनं कालाग्रसनमित्यर्थः । लांगलींमे जीवनमितिवदत्र सामानाधिकरण्यम् । तन्मूलमिति पाठे तस्य कालकलनस्य मूलं कारणमिति व्याख्येयम् । ननु कालस्यापि किञ्चिन्निमित्तपुरस्कारेण ग्रसनं, तदभावात् शंभोर्ग्रसनं न भविष्यतीत्यत आह-करालं जगद्भयानकं क्ष्वेडं विषं कवलितवतो भक्षितवतः । कालस्य घस्मरत्वमेवाह - सुधाममृतमास्वाद्य स्थिता अपि विधिशतमखाद्याः सर्वे दिविषदो देवो विपद्यन्ते म्रियन्ते कालेनेत्यर्थात् । सुधां विशिनष्टि -प्रतिभयं च जरा च मृत्युश्च तान्हरतीति तथा ताम् । प्रतिभयं शब्दादिभ्यो भयम् । नृनं ते निश्चिते तर्के स्मरणे वाक्यपूरणे इति मेदिनीकारः ।। २८ ।।

२९.
अथ भवानीविषयां परिजनोक्तिचातुरीमाह - हे जननि, भवस्य तवाभ्युत्थाने तव परिजनोक्तिर्विजयते इत्यन्वयः । भवकर्मक - त्वत्कर्तृकेऽभ्युत्थाने इत्यर्थः । तवेति काकाक्षिगोलकन्यायेनोभयत्र संबध्यते । एते विरिञ्च्यादिषु प्रणतेषु सत्सु परिजनोक्तिचातुरीमेवाह - किरीटं वैरिञ्चं विरिञ्चिसंबन्धि परिहर वारय । कठोर कर्कशे कोटीरे किरीटे स्खलसि स्वखलिष्यसि । वर्तमानसामीप्ये वर्तमानवद्वेति भविष्यदर्थे लट् । जहिं त्यज त्यागलक्षणोऽत्र हन्तिः । अनेकार्थत्वाद्धातूनां त्यागार्थो वा हन्तिः । प्रसभं हठात् । भवनं अभियातस्य गतस्येति भवविशेषणम् । मण्डनं चाथ मुकुटं किरीटं पुन्नपुंसकमित्यमरः ।। २९ ।।

३०.
अथ भवानीध्यानं मोक्षफलकमिति दर्शयन् भवानीं स्त्तौति - स्वदेहेति । हे नित्ये घृणिभिः किरणरूपाभिरणिमाद्याभिः सह त्वां निषेवे इति यः सदा भावयति चिन्तयति, त्रिनयनसमृद्धिं तृणयतः तृणवन्मन्यमानस्य महासंवर्ताग्निः नीराजनविधिं विरचयतीति किमाश्चर्यमित्यन्वयः । एतेन निरन्तरं भवानीध्यानेन ब्रह्मस्वरूपसंपत्त्या जगत्पूज्यो भवतीति सूचितं भवति ।। ३० ।। 

३१.
इदानीं भवानीच्छानुविधायि पशुपतिकर्तुकदेवीमाहात्म्यप्रधानागमावतरणमाह - चतुःषष्ट्येति । पशून् जीवान् तत्तत्कामितदानेन पातीति पशुपतिः, महादेवः, चतुःषष्ट्या चतुरधिकया षष्ट्या तन्त्रैरागमैः सकलं भुवनं अभिसन्धाय अभिप्रेत्य तत्तत्सिद्धिनिष्पत्तिपरवशः स्थितः, पुनः पश्चात् त्वन्निर्बन्धात् त्वत्प्रेरणाधिक्यात् अखिलपुरुषार्थैकघटनास्वतन्त्रं समस्तपुरुषार्थानां एका मुख्या या घटना तत्र स्वतन्त्रं, अन्यनिरपेक्षं ते तन्त्रं त्वदुपासनाप्रधानं आगममवातीतरत् । क्षितितलमवतारितवान् । ण्यन्तत्वात् द्विकर्मकता तृघातोः । अप्रसिद्धत्वादिदमाप्नोति ।। ३१ ।।



 `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
ऽ  `` "  `` " `` " `` " `` " `` " `` " !
