१.
तात्पर्यदीपिनी 
श्रीगणेशाय नमः 
श्रीविजयादुर्गायै नमः
अविंघ्नमस्तु। 
पाशांकुशाभयवरान् दधतीं कराब्जैः
सच्चिन्मयां त्रिणयनामुदितार्ककान्तिम् ।
चित्तप्रसादजननीं भुवनेश्वरीं तां 
वन्दे विरिञ्चिशिवविष्णुनुतां शरण्याम् ।।
प्रणम्य जनकं रुद्रमंबां भागीरथीं तथा ।
आनन्दलहरीस्तोत्रं व्याकरोमि यथामति ।।
इह खलु शंकरभगवत्पूज्यपादः श्लोकशतेन श्रीसुन्दरीं स्तौति - शिवः इति - शिवः सर्वमंगलोपेतः सदाशिवः परमात्मा यदि शक्त्या जगन्निर्माणशक्त्या युक्तोಽवच्छिन्नो भवति, तर्हि प्रभवितुं प्रपञ्चं निर्मातुं शक्तः समर्थो भवति ; जगत्सर्जनादौ शबलस्यैव सामर्थ्यमिति शेखरितार्थः । विपक्षे बाधकमाह । एवं शक्त्या युक्तो देवः, दीव्यतीति देवः, न चेत्तर्हि स्पन्दितुमपि चलितुमपि, प्रपञ्चरूपं सन्तानं निर्मातुमपि, खलु इति निश्चये, न कुशलः समर्थो न भवेत् । निराकारस्य विभोराकशतुल्यस्य स्पन्दनायोगादिति हृद्गतोಽर्थः । तस्माज्जननादौ प्राघान्यं शक्त्याभिगतमेवेत्यर्थः । तथोक्तं वामकेश्वरतन्त्रे -"परोಽपि शक्तिरहितः शक्त्या युक्तो भवेद्यदि । सृष्टिस्थितिकलाः कर्तु अशक्तः शक्त एव च" इति । अत्र गमकमाह - अतः अस्माद्धेतोः अकृतपुण्यः, न कृतं पुण्यं येन सः, न पूर्वजन्मार्जितपुण्यनिचयः पुरुषस्त्वां भगवतीं प्रणन्तुं कायिकादित्रिविधं नमस्कर्तुं स्तोतुं वा केवलं स्तुतिमात्रमपि कर्तुं वा कथ प्रभवति । न कथमपीत्यर्थः । अस्याशयं स्फुटयति - किं भूतां त्वां ? हरिहरविरिञ्च्यादिभिरप्याराध्यां, हरिर्विष्णुः, हरः शिवः, विरिञ्चिर्ब्रह्मा ते आदयो येषां तैः, आदिशब्दादिन्द्रादयः संगृह्यन्ते । तैस्तत्पुत्रैराराध्यां पूज्याम् । हरिस्त्वत्पादाराधनसंपादितमेव जगत्पालनसामर्थ्यं वहति । हरस्त्वच्चरणारविन्दभजनसंपादितं जगत्संहरणसामर्थ्यं धत्ते । ब्रह्मापि जगत्सर्जनादौ सामर्थ्यं वहति । एतेषांं कृतिनां यदि त्वदनुग्रहापेक्षा तर्हि कुतस्तरामन्येषामकृतिनां व्यापारसामर्थ्यमिति भावः ।।

२.
पूर्वोदाहृतमेव हरिहरविधीनां त्वदाराधनसामर्थ्यं स्फुटं व्याचष्टे तनीयांसमिति । हे मातः विरिञ्चिर्ब्रह्मा तव भवत्याः चरणपंकेरुहभवं, चरणावेव पंकेरुहे कमले, ताभ्यां भव समुत्पन्नः तं, तनीयांसं अतिसूक्ष्मं पांसुं, रहः एकान्ते, सञ्चिन्वन् मनोरूढं कुर्वन् , अविकलं परस्परासंकीर्णं यथा भवति तथा, लोकान् लोक्यन्त इति लोकास्तान् स्थावरजंगमात्मकचतुर्दशभुवनानि, विरचयति विविधान्करोति । न हि लोकरचनायामेतस्य मतेर्विचारणा किं तु सुप्तप्रतिबुद्धन्यायेन स्वव्यापारं करोतीत्यर्थः । तथा शौरिः शूरस्यापत्यं पुमान् शौरिर्बलदेवः, यद्वा श्रृणाति हिनस्ति कर्षति इति शौरिः सर्पराजः शेष इति यावत् । यद्वा शौरिर्विष्णुः । एनं पांसुकणं चतुर्दशभुवनात्मकतयावस्थितं शिरसां सहस्रेण कथंचित् वहति । यथोक्तं चतुःशत्यां - "शिंशुमारात्मना विष्णुः सप्तलोकानवस्थितान् । दध्रे शेषतया लोकान् भूरादीनूर्ध्वसंस्थितान् ।" इति । हरः अन्तकाले प्रपञ्चं हरतीति हरः, एनं पूर्वोक्तं पांसुं संक्षुभ्य संमर्दयित्वा भसितोद्धलनविधिं भजति । भसितेन भस्मना यदुद्धूलनं अंगरागकरणं तस्य विधिः अनुष्ठानं तत्तथोक्तम् । अयमाशयः । ब्रह्मविष्णुमहेश्वराणां प्रपञ्चविषयसृष्टिस्थितिलयकर्तृत्वं भवत्याश्चरणरजःपरमाणुमूलमित्यर्थः ।

३.
ननु भगवत्याः पुत्राः स्वतः सिद्धमहिमानः त्वत्प्रसादात्सृष्ट्यादि सामर्थ्यवन्त एव । तद्व्यातिरिक्तानां निर्विद्याजडदरिद्रजन्ममग्नानां अस्वतन्त्राणां पुरुषाणामपि परिपालने तद्दोषव्युदासेन तन्महिमोत्पादने यदि भगवत्याः शक्तिः, तदा खलु तस्याः जगन्मातृत्वं ; तदभावे तदाराधनेन किं फलमित्याशंक्य, यथा ब्रह्मविष्णुरुद्रादीनां अनुग्राहिका तथैवान्येषां तभोवृत्तानां जन्तूनामप्यनुग्राहिका भवीतीत्याह । अविद्यानामिति - हे परमेश्वरि भवती त्वं, अविद्यानां ज्ञानशून्यानां अविद्यातिमिरनिकरनिरुद्धदृष्टीनां, अन्तस्तिमिरमिहिरद्वीप्रनगरी असि । अन्तस्तिमिरस्य आन्तराज्ञानस्य मिहिरमयी सूर्यप्रधाना द्वीपनगरी प्रकाशहेतवे सूर्यमयद्वीपमध्यस्थब्रह्मपुरी भवती । यथा द्वीपमध्यवर्तिनी नगरी सा तत्तद्वीपप्रदेशसौन्दर्यादपि समधिकप्तौन्दर्यशलिनी भवतीति न्यान्यात् । मिहिरद्वीपस्य प्रकाशमयत्वेಽपि तन्मध्यगतनगर्या अत्यन्तप्रकाशमयत्वमित्यभिप्रेतम् । अविद्यामयं तिमिरं निरस्य मूढानामपि त्वत्प्रकाशकारिणी । हे मातः, त्वं जडानां चैतन्यकलाविहीनानां रक्षणाय त्वमेव चैतन्यस्तबकमकरन्दश्रुतिशिरा । चैतन्यरूपस्तबकः पुष्पगुच्छः, तस्य मकरन्दस्य श्रुतिः मधुश्रवणं तस्य शिरा प्रवाहः असि । हे मातः दरिद्राणआं धनहीनानां चिन्तामणिगुणनिका चिन्तामणेः रत्नविशेषस्य गुणनिका आम्रेडनं समूह इति यावत् । चिन्तामणिः खलु सर्वाभीष्टप्रदः ततोಽपि सहस्रगुणादानशक्तिमती त्त्वमसीत्यर्थः । हे मातः त्वं जन्मजलवौ जन्मैव जलधिः समुद्रः संसारसागरः तस्मिन् निमग्नानां नितरां उन्मज्जनराहित्येन मग्नानां मुररिपुवराहस्य मुरस्य मुरनामकदैत्यस्य रिपुर्विष्णुः स एव वराहः तस्य दंष्ट्रा भवसि । हरिवराहदंष्ट्रया कल्पान्तोद्रिक्तसप्तसागरमग्नायाः पृथिव्या उद्धाराः । एतदुक्तं भवतिब्रह्मादीनां स्वतनुजन्मनां यथा महामहिमत्वसंपादिका, तथा करुणावशात् सर्वानुग्रहेच्छया च, अविद्य-जड-दरिद्र-दुरात्मनामपि भगवत्येव परिपालिकेति ।। ३ ।।

४.
ननु अभिमतसिद्धिदात्री सकलापि देवता वराभयचिह्नितकरसरोरुहा दृश्यते । एतत्स्तोत्रवाच्या श्रीसुन्दरी तु पाशांकुशधनुःशरहस्तैव दृश्यते । तस्मात्तदाराधकः पूजायां वरदानाभयप्रदानचिह्नाभावात् कथं प्रवर्ततामिति चेत्तत्राह - त्वदन्य इति - हे परमेश्वरि त्वद्व्यतिरिक्तो दैवतगणः देवा एव दैवतानि, तेषां गणः, इन्द्रादिदेवसमूहः, पाणिभ्यां हस्ताभ्यां अभयवरदः अभयं अभयदानं, वर इष्टार्थः, तौ ददातीति - स तथोक्तोಽस्ति । एकेन हस्तेनाभयदः, इतरेण वरद इत्यर्थः । त्वं एका मुख्या प्रकटितवराभीत्यभिनया प्रकटितः प्रकाशितः हस्ताभ्यां वरः इष्टार्थः, अभीतिः भयात् त्राणं, तयोः अभिनयः व्यञ्जनं यस्याः सा तथोक्ता एतादृशी नैवासि । ननु तर्हि कुतः अस्याः सकाशादभिमतवांछितप्राप्तिः भक्तानाम् ? तत्राह - हे शरण्ये शरणार्हे, हि इति निश्चये, लोकानां , भयात् भेदरूपात् संसारमोहात् त्रातुं रक्षितुं च, परं वांछासमधिकं इष्टादप्यधिकं फलं अणुत्वेन्द्रादिकं दातुमपि तव चरणावेव निपुणौ दक्षौ । त्वच्चरणप्रभावादेव वराभययोः सिद्धयोः सतोः, त्वया वराभीत्यमिनयः कथं कर्तव्यः । वराभययोर्निर्देशेन स्वर्गमोक्षयोः कथनम् । वरेण स्वर्गः, अभयेन मोक्षः । लोके या काचिद्देवता स्वर्गदात्री सा न मुक्तिदा । या मुक्तिदा सा न स्वर्गदा । उभयं दातुं तवैव सामर्थ्यम् । यथोक्तं नमोभरस्तोत्रे "यत्रास्ति भोगो न हि तत्र मोक्षो यत्रास्ति मोक्षो न हि तत्र भोगः । श्रीसुन्दरीतर्पणतत्पराणां भोगश्च मोक्षश्च करस्थ एव"। इति वचनात् सर्वदेवताभ्यः समधिकप्रभावा त्वं, नान्या देवता इति भावः ।

५.
ननु लोके बह्व्यो देवता विष्णुमन्मथप्रधाना दृश्यन्ते । ताभ्य एव वाञ्छितप्राप्तिः कर्तव्या । किं दूरस्थितया अतिदुःखेनोपास्यमानया भगवत्या, इत्याशंकायां विष्ण्वादिदेवतानामपि भगवतीपूजामन्तरेण न समीहितसिद्धिरित्याह हरिस्त्वामिति - हे परमेश्वरि, हरिः विष्णुः, पुरा पूर्वस्मिन्काले, नारीभूत्वा स्त्रीवेषं गृहीत्वा, पुररिपुमपि महादेवमपि, क्षोभं चित्तप्लावनं अनयत् नीतवान् । प्रणतजनसौभाग्यजननीं प्रणता ये जनास्तेषां सौभाग्यं जनयतीति तथोक्तां तां भक्तजनसुभगत्वदात्रीं, त्वां भवतीं आराध्य पूजयित्वा । त्वं भक्तजनपराधीनासि यतः, स्वनाथस्यापि वञ्चनार्थमुद्यता तद्वञ्चनसामर्थ्यं वितरय्य भक्तानुग्रहः संपादित इति रहस्यम् । तथैव स्मरोಽपि रतिनयनलेह्येन रत्याः कामपत्न्याः, नयने नेत्रे, ताभ्यां लेह्यं पेयं, तेन अतिमनोहरेण, वपुषा शरीरेण, महतामपि मुनीनां मननशीलानां वसिष्ठविश्वामित्रादीनां, अन्तः चित्ते, मोहाय वनितामुखपंकजावलोकनजनितचित्तविक्षेपाय, हि निश्चयं, प्रभवति समर्थो भवति । किं कृत्वा । त्वां नत्वा नतिमात्रं विधाय । तदुक्तं चतुःशत्यां - "एवमेव पुरा ध्यात्वा विष्णुस्त्रैलोक्यमोहिनीम् । त्रैलोक्यं मोहयामास कामारिं भगवान् हरिः । कामदेवोಽपि देवेशि महात्रिपुरसुन्दरीम् । समाराध्याभवल्लोके सर्वसौभाग्यसुन्दरः" इति । अतश्च यत्र यत्र रतिमूलकं मनःसंक्षोभकरणं, तत् भगवतीप्रसादलभ्यमिति वक्तुं कवेरयमारम्भः । अतः सकलदेवतामूलभूतां त्वां विसृज्य, इतरदैवतेषु कथं प्रसज्जन्ति सन्त इत्यर्थः ।  

६.
अन्यदेवतोपासनया संपन्नमहिमानः पुरुषा जगज्जिगीषवो भवन्ति । त्वामुपास्य प्रचुरतरमाहात्म्यपूरितयत्किञ्चित्साधना अपि जगज्जिगीषवो भवन्तीत्याह - धंनुः पौष्पमिति - हे हिमगिरिसुते, हिमप्रधानो गिरिः तस्य सुता कन्था, तत्संबुद्धिः । अनंगः न विद्यते अगं शरीरं यस्य स तथोक्तः, स्वयं शरीरशून्यः । तथा एकः असहाय शूरः, इदं परिदृश्यमानं जगत्सकलं प्रपञ्चं, विजयते वशीकरोति । अदृश्यमानेन दृश्यमानस्य पराजयो विधीयत इत्यर्थः । एवं तर्हि अनंगस्य धनुर्बलं भविष्यति ? नेत्याह । धनुः चापं, पौष्पं पुष्पात्मकं, तेन कार्यकरणसामर्थ्यं न भवति, मृदुलत्वात् स्पर्शासहत्वाच्च । तथा मौवीं प्रत्यञ्चा सापि मधुकरमयी । अत्र प्राचुर्यार्थे मयट् । मधुकरैः प्रचुरा, प्रचुरभ्रमरपंक्त्या निर्मितेत्यर्थः । न हि तेषां चपलस्वभावानामेकत्र स्थितिः, यथा सायकसन्धानं भवेत् । परस्परासंबद्धानां शिञ्जिनीत्वं न संगच्छतीति तात्पर्यार्थः । तथा विशिखा बाणाः पञ्च पञ्चसंख्याः बाणाः संख्येयाः । पञ्चानां विक्षेपे तूष्णीं भाव एव । एषां प्रसूनात्मकत्वप्रसिद्धेः शरकार्यकारित्वाभाव इति तात्पर्यम् । तर्हि मन्त्रबलं भविष्यति ? नेत्याह - सामन्तः सचिवो, वसन्तो मधुः, तस्य कालात्मकत्वात् , कुसुमोद्भेकोकिलरवानुमेयत्वेन च साचिव्यकारित्वं न संगच्छत इत्यर्थः । तर्हि रथबलं भविष्यति ? नेत्याह । मलयमरुत् दक्षिणानिलः, आयोधनरथः आयोधनस्य युद्धस्य साधनं स्यन्दनः । मलयमरुतो मलयस्थितत्वान्न सार्वविषयकत्वं, तत्त्वे वा न सर्वदा सद्भावः, तथात्वेಽपि नीरूपत्वात् रथकार्यकारित्वाभावः । एवं यद्यपि सर्वदुर्बलोಽपि जगज्जयति । किं कृत्वा, ते तव, अपाङ्गात् कटाक्षात् प्रसरन्तीं, कामपि अनिर्वचनीयां कृपां दयां, लब्ध्वा प्राप्य । तवानेन कृपापूरितापांगावीक्षितेन किं किं न भवतीत्यर्थः । पतितः कृपणो मूकोಽपि भवत्याः कृपावलोकनेन पूज्यः सुभगः सर्वज्ञश्च भवति ।। ६ ।।

७.
ननु भगवत्याः परप्रकृतिरूपायाः नानायुधारिण्यो नानावर्णा नानाचेष्टाः, तासु सर्वास्वपि, या मूर्तिः अविनाशिनी सर्वलोकप्रसिद्धा, सा चेन्न दृश्यते, तदा सर्वध्यानकांक्षिणः पुरुषाः किंरूपां चिन्तयेयुः इत्याशङ्कायां, भगवत्याः सर्वध्यानमण्डलेषु सर्वोत्तमं ध्यानविशेषमाह - क्वणत्काञ्चीति - पुरमथितुः पुरं मथ्नाति स पुरमथिता, तस्य त्रिपुरान्तकस्य शंभोः आहोपुरुषिकाಽहंकारशक्तिः नः अस्माकं पुरस्तादग्रतः हृदयकमले आस्तां आविशतु । आहोपुरुषिकाशब्दः पुरुषकृते अभिमाने वर्तमानोಽपि तदभिमानमूलभूतां तामप्याचष्टे, कार्यकारणयोरभेदोपचारात् । महादेवस्य सर्वगुणसमुदायेभ्यः, परमेश्वरीभर्तृत्वमेव अनन्यसाधारणं अखिलसुरासुरदुर्लभं अनर्गलं माहात्म्यं, यत श्मशानाद्यभंगलशीलस्यापि तस्य चतुर्दशभुवनपूज्यता जाता । तदुक्तमंबास्तवे - "चर्मांबरञ्च शवभस्मविलेपनं च भिक्षाटनं च नटनं च परेतभूमौ । वेतालसंहतिपरिग्रहता च शंभोः शोभां वहन्ति गिरिजे तव साहचर्यात्" इति ।। तस्याः स्वरूपमाह । किं भूता अहंकार शक्तिः ? क्वणत्काञ्चीदामा, क्वणत् सिञ्जमानं काञ्च्याः कटिमेखलायाः दाम कलापो यस्याः सा तथोक्ता । पुनः करिकलभकुंभस्तननता करिणः कलभः पोतक, तस्य कुंभौ, ताविव स्तनौ, ताभ्यां नता ईषत् नम्रा । पुनः मध्ये अवलग्रे परिक्षीणा क्रशिमशालिनी । पुनः परिणतशरच्चन्द्रवदना परिणतः संपूर्णः यः शरदि चन्द्रः तदनुकारि वदनं यस्याः सा तथोक्ता । पुनः करतलैः कराब्जैः, धनुः चापं, बाणान् शरान्, पाशं रज्जुं सृणिं अंकुशमपि दधाना धारयन्ती । एतद्रूपा हरस्य योಽहमित्यभिमानः स तत्कृत एवेत्यवधारणीयम् ।। ७ ।।

८.
भगवत्या मुख्यमंगध्यानं अवगतमेव । तदावासभूतसमुद्रद्वीपनगरमन्दिरशय्यासनादिकं यावन्नोपदिश्यते, तावत् ध्यातृणां ध्यानसंपत्तिः कुत इत्यत आह - सुधासिन्धोरिति - हे मातः कतिचन विरलाः तत्रापि धन्याः कृतपुण्यपुञ्जाः त्वां चिदानन्दलहरीं, चित् ज्ञानं, आनन्दः निरतिशयमुखं, तयोः लहरीं त्वां भवतीं, भजन्ति सेवन्ते । भजनस्थानमाह - किंविधां त्वां ?  सुधासिन्धोः अमृतसमुद्रस्य, मध्ये अन्तरालप्रदेशे, सुरविटपिवाटीपरिवृते सुराणां विटपिनः कल्पवक्षाः, तेषां बाटी वनं, तया परिवृतं वेष्टितं तस्मिन्, मणिद्वीपोपवनवति, नीपानां कदंबवृक्षाणां उपवनानि उद्यानानि यस्मिन्, तथोक्ते कदम्बोद्यानसंपन्ने, चिन्तामणिगृहे चिन्तामणिनिर्मितगृहे, तस्याभ्यन्तरवर्तिनि शिवाकारे ब्रह्मविष्णुरुद्रेश्वराख्यैः चतुर्भिः शिवैः मञ्चपादचतुष्टयतामापन्नैः, परमशिवेन सदाशिवाख्येन मञ्चोपरिफलकाकारघारिणा उत्तानशायिना साञ्जलिना संपन्ने मञ्चे खट्वायां तदुपरि स्थितस्य परमेश्वरस्य कामेश्वरस्य समानरूपवर्णायुधालंकारवस्त्रमाल्यादियुक्तस्य सर्वाकारसमानस्य पुंस्त्वप्रख्यापकश्मश्रवादिमात्रभिन्नस्य भगवतः पर्यंके निलयो यस्याः सा तथोक्ता ताम् । अनेन श्लोकेन अमरसुधानिधिसिन्धुनानावृक्षमहीधरादयः, सुरविटपिशब्देन कल्पवृक्षवाटिकादयः, मणिद्वीपशब्देन नवरत्नशालादयः नीपोपवनशब्देन श्यामलांभः, चिन्तामणिगृहशब्देन चतुर्द्वाराणिमादिचक्रादयः शिवाकारमञ्चशब्देन बिन्दुस्थानमघ्वयर्तिमहामञ्चजवनिकावितानादयः सर्वेಽपि चतुश्चत्वारिंशन्मन्दिरमन्त्रवाच्याः ध्वनिताः ते मन्त्राः पद्धतिभ्योಽवगन्तव्याः ।। ८ ।।

९.
ननु अन्तर्यागबहिर्यागावुभावपि आगमप्रसिद्धौ । अन्तर्यागं विना बहिर्यागो न फलप्रद इति श्रूयते । तदन्तर्यागविधानं कथं न प्रकाश्यत इत्यत आह - महीमिति । हे मातः, त्वं सहस्रारे सहस्रं अराः पत्राणि यस्य तत् , तस्मिन् , पद्मे रहसि अन्यागांचरे पत्या सदाशिवेन सह विहरसे क्रीडसे । किं कृत्वा ? सकलमपि कुलपथं, कौ पृथिव्यां लीयते, तत्कुलं, तस्य पन्थाः संचरणमार्गः तं, शरीरसञ्चरणमार्गं भित्वा । शरीरे किं भेदितं तत्राह - मूलाधारे गुदस्थाने महीं पार्थिवचक्रं भित्वा । "गुदात्तु द्व्यंगुलादूर्ध्वं मेढ्रात्तु द्व्यंगुलादधः । मूलाधारमिति ज्ञेयं भूमिस्तत्रप्रतिष्ठिता"। एवं प्रकारेण अन्येष्वपि स्थानेषु भित्वा उल्लंध्य इति शब्दो योजनीयः । मणिपूरे मणिपूरकचक्रे, कं उदकतत्वमपि भित्वा, तदुपरि स्वाधिष्ठाने, स्वया अधिष्ठीयते तत्स्वाधिष्ठानं, तत्र चक्रे नाभौ, हुतवहस्थितिं हुतवहस्याग्नेः स्थितिमवस्थानं भित्वा । तदुक्तं योगदीपिकाया "रुद्रग्रन्थिरिंय शक्तेः स्वाधिष्ठानाग्रमीमनी"ति । यद्यपि मणिपूरशब्दो नाभिचक्रे प्रसिद्धः, स्वाधिष्ठानशब्दश्च लिंगमूले प्रसिद्धः, तथाप्यन्योन्यसामीप्यात् अन्योन्यपदवाच्यता मधुमाधवयोरिव प्रसिद्धा । तस्याः प्रसिद्धेः स्तोत्रकर्तुः प्रामाणिकचूडामणेः भगवतः शंकराचार्यस्य निर्देशादेव समूलता अंगीकर्तव्या । पुनः हृदि अनाहते स्थाने, मरुतं वायुचर्क्र भित्वा, उपरि पूर्वोक्तानामुपरि विशुद्धिचक्रे, आकाशं आकाशतत्वं भित्वा । विशुद्धित्वमधिकसंकाशत्वात् । भ्रूमध्ये भ्रूवोरन्तराले आज्ञाचक्रे, मनः मनस्तत्वं भित्वा । अपि शब्दः समुच्चयार्थः । अत्रापि आज्ञाविशुद्धिचक्रयोः कण्ठकूपभ्रूमध्य वाचकता सामीप्यात् पूर्ववदेव अन्योन्यसाधारणी दृश्यते । अत्रेदमनुसन्धेयं - मूलाधार - स्वाधिष्ठान - मणिपूरक - विशुद्ध्याज्ञात्मकानि षट्चक्राणि । एतानि पृथिव्यग्निजलपवनाकाशमनस्तत्वात्मकानि । तेषां तत्वानि तेषु तन्मात्रतया स्थितानि । तन्मात्रास्तु गन्धरूपरसस्पर्शशब्दात्मकाः आज्ञाचक्रस्थितेन मनस्तत्वेन एकादशेन्द्रियगणः संगृहीतः । एवं एकविंशतितत्वानि प्रतिपादितानि । पत्या सह रहसि सहस्रारे पद्मे विहरस इत्यनेन तत्वचतुष्टयं सूचितम् । तच्च माया - शुद्धविद्या - महेश्वर - सदाशिवात्मकं तत्वचतुष्टयम् । एवं मिलित्वा पञ्चविंशतितत्वानि प्रतिपादितानि ।। ९ ।।

१०.
ननु यथा अन्तर्यागः प्रधानपूजांगं, तथा कुण्डलिनीशक्त्युत्थानमपि पूजांगमेव, तदकरणे पूजासमग्रफलप्राप्तिर्नास्तीति तत्प्रकाशको य आगमरहस्यभूतः श्लोकः कथं न प्रकाश्यते ? तत्राह । सुधाधारासारैरिति । हे कुहरिणि कुण्डलिनीशक्तिस्वरूपे परमेश्वरि ! कुहरो नाम मूलाधारादिषु युक्तं रन्ध्रस्थानमण्डलं, सोಽस्याः कुण्डलिनीशक्तेर्निवासस्थानत्वेनास्तीति कुहरिणी, तत्संबुद्धिः । त्वं कुलकुण्डे शरीरमध्ये स्वाधिष्ठानसमीपे सुषुम्नारन्ध्रान्मुखमाक्षिप्य सुखेन स्वपिषि । किं कृत्वा ? स्वमात्मानं अध्युष्टवलयं कृत्वा, अध्युष्टमधिगतं वलयं येन स तथा तं कृत्वा विधाय । किं भूतमात्मानं ? भुजगनिभं, भुजगो अहिः तन्निभा यस्य तं बिसतन्तुनिर्भासाहिसदृशमित्यर्थः । कथं भूता त्वं ? चरणयुगलान्तर्विगलितैः चरणयुगलस्य पादारविन्दद्वितयस्य, अन्तः मध्यप्रदेशात् , विगलिताः, तैः सुधाधारासारैः सुधाया या धाराः तासां आसाराः संपाताः, तैः प्रपञ्चं द्विसप्ततिसहस्रसंख्याकं नाडीमार्गं सिञ्चन्ती सेक्त्री, पुनः पुनरपि सेचनानन्तरमपि, रसाम्नायमहसः रसस्य सुधाया आम्नायः गुणानामाधिक्यं पंचात्मिकं मह कान्तिर्यस्य स रसाम्नायमहः, तस्माच्चन्द्रात्सकाशात् , स्वां भूमिं स्वाधिष्ठानं अवाप्य, अत्यन्ततृप्ता इति शेषः । एवं त्वयि महामायारूपिण्यां सुप्तायां योगिनः परमानन्दरूपाः जागरूका भवन्ति । त्वयि जागरूकायां संसारबन्धविच्छेदाभावात् । वृद्धाः सन्तः स्वातन्त्र्यविरहादस्वातन्त्र्यमयतन्द्रीप्रविष्टा भवन्तीत्यर्थः । श्रुतिरपि भगवत्याश्चरणांबुजसुधाधारासारैः प्रपञ्चसेचनं प्रतिपादयति । तथा हि - "लोकस्य द्वारमर्चिमत्पवित्रं ज्योतिष्मद्भ्राजमानं महस्वत् । अमृतस्य धारा बहुधा दोहमानं चरणं नो लोके सुधिता दधातु" इति ।। १० ।।

११.
ननु भगवता सम्यगुक्तं यदद्विःप्रकारोಽन्तर्यागः प्रकाशितः । बहिर्यागस्यावरणदेवतानामपि सिद्ध्यर्थं प्रागुक्तमन्दिरमन्त्रवाच्यनानाविधदिव्यप्रदेशजुष्टश्रीनगरमध्यस्थचिन्तामणिगृहमध्यस्थं नवयोनिचक्रमध्ये भगवत्या नित्याधिवासभूतं श्रीचक्रसिंहासनं न प्रकाश्यते तर्हि, बहिर्यागसिद्धिः कथमित्याशंक्याह - चतुर्भिरिति - हे परमेश्वरि, तव चरणकोणाः चरतिं गच्छति लोकं व्याप्नोति तच्चरणम् । यद्वा चरति सर्वमज्ञानतिमिरनिकुरुम्बं भक्षयति तच्चरणम् । तस्य कोणाः त्रिकोणाः, वसुदल-कलाश्र-त्रिवलय-त्रिरेखाः, ताभिः सार्धं परिणताः परिणामं प्राप्ताः त्रयश्चत्वारिंशद्भवन्ति । चत्वारिंशदग्रे त्रिशब्दः । किंभूताभिः ? उक्तरेखाभिः, इति अमुना प्रकारेण शंभोः सकाशात्प्रभिन्नाभिः नवभिः नवसंख्ययोनिचक्रैः मूलप्रकृतिभिः मूलप्रकृतिरूपाभिः । इतीति किं ? चतुर्भिः श्रीकण्ठैः शिवतत्त्वैः, पञ्चभिः शिवयुवतिभिरपि शक्तितत्त्वैः, एवं मिलित्वा नव मूलप्रकृतयो जाताः । अभेदं रहस्यं भैरवयामले चन्द्रज्ञानविद्यायां पार्वतीं प्रति शिव आह - "चतुर्भिः शिवचक्रैश्च शक्तिचक्रैश्च पञ्चभिः । नव चक्रैश्च संसिद्धं श्रीचक्रं शिवयोर्वपुः । त्रिकोणमष्टकोणं च दशकोणद्वयं तथा । चतुर्दशारं चैतानि शक्तिचक्राणि पञ्च च । बिन्दुश्चाष्टदलं पद्मं पद्मं षोडशपत्रकम् । चतुरश्रं च चत्वारि नवचक्राण्यनुक्रमात् । त्रिकोणे बैन्दवं श्लिष्टं अष्टारेಽष्टारभंबुजम् । दशारे षोडशारं च भूगृहं भुवनास्रके । शैवानामपि शाक्तानां चक्राणां च परस्परम् । अविनाभावसम्बन्धं यो जानाति स चक्रवित् । त्रिकोणमष्टकोणं च दशकोणद्वयं तथा । मनुकोणं चतुःकोणं कोणचक्राणि षट्क्रमात् । मूलाधारं तथा स्वाधिष्ठानं च मणिपूरकम् । अनाहतविशुद्धाख्यमाज्ञाचक्रं विदुर्बुधाः । तवाधारस्वरूपाणि कोणचक्राणि पार्वति"। त्रिकोणयोः । बिन्दुत्रिकोणवसुकोणद्वयषोडशारदशारवृत्तत्रयमनवः एवं नवयोनिचक्रमेतत् ।। ११ ।।

१२.
एवं चक्रस्य सिंहासनस्य विस्तारमुक्त्वा तत्रत्यानन्तकोटिशक्तिलावण्यसुधाप्रवाहमूलभूतां श्रीपरमेश्वरीं स्तौति-त्वदीयमिति । हे तुहिनगिरिकन्ये, तुहिनप्रधानो गिरिः प्रालेयपर्वतस्तस्य कन्या पुत्री तत्संबुद्धिः । विरिञ्चिप्रभृतयः, विरिञ्चिर्ब्रह्मा प्रभॉतिरादिर्येषां ते । कवीन्द्राः कविषु विद्वत्सु इन्द्राः श्रेष्ठाः, हरीन्द्रादयः । त्वदीयं सौन्दर्यं त्वद्देहगतं लावण्यं तुलयितुं तुलया संमितं कर्तुं कथमपि कदाचिदपि कल्पन्ते । न कदाचिदपीत्यर्थः । अतः कारणात् अमरललनाः अमराणां देवानां ललनाः स्त्रियः औत्सुक्यात् त्वदालोकनजनितपरमानन्दात् , गिरिशसायुज्यपदवीं गिरिशेन सह आत्मन ऐक्याभिमानपद्धतिं मनसा चित्तेन यान्ति प्राप्नुवन्ति । किं कृत्वा? यत्सौन्दर्यं लोकातिशयि आलोक्य दृष्ट्वा । किंभूतां पदवीं, तपोभिर्दुष्प्रापां दुःखेन प्राप्तुमशक्याम् । अयमर्थः । यथा स्त्रीणां सौन्दर्यातिशयं दृष्ट्वा लोके पुरुषस्य़ चित्तनन्दनचमत्कारकोलाहलाः तथा देवस्त्रीणां त्वत्सौन्दर्यातिशयमवलोक्य । त्वदालोकजनितपरमानन्दमनुभवितुं दुर्लभमपि त्वद्भर्तुः सायुज्यभावं मनसा चिन्तयित्वा स्वसौन्दर्यं जुगुप्सितवत्य इति भावः ।। १२ ।।

१३.
आस्तां त्वदीयसौन्दर्यस्य वार्ता । सर्वथा सौन्दर्यलावण्यानधिकरणमपि नरः त्वद्दृष्टिदृष्टोಽतिमनोहरो भवति इत्याह -नरं वर्षीयांसमिति - हे भगवति, शतशः शतसंख्याकाः, भूर्भुवःस्वर्लोकस्थिता युवतयः, नरमनु लक्ष्यीकृत्य घावन्ति, हे नाथ अनुगृह्णीष्वेत्यनुकूलयन्तीत्यर्थः । किंभूता युवतयः ? गलद्वेणीबन्धाः, गलन्तो वेणीबन्धाः चिकुरकलापा यासां ताः तथोक्ताः, पुनः कुचकलशविस्रस्तसिचयाः, कुचावेव कलशौ ताभ्यां विस्रस्ताः सिचया उत्तरीयवसनानि यासां तास्तथोक्ताः । हठाद्वेगेन त्रुट्यत्काञ्च्यः त्रुट्यन्त्यः काञ्च्यो यासां ताः तथोक्ताः, जघनगलितरशनाकलापाः । पुनः, अत एव विगलितदुकूलाः विगलितानि दुकूलानि जघनपरिघानवस्त्राणि यासां तास्तथोक्ताः । किंविधं नरं ? यतः कारणात्तवांपांगालोके, अपांगयोः नेत्रकटाक्षयोः आलोकः, तस्मिन्पतितं निमग्नं कृपाकटाक्षवीक्षितम् । तर्हि सुभगो यौवनोन्नतो भविष्यति । नेत्याह - वर्षीयांसं, अतिशयेन वृद्धो वर्षीयान् , तं बहुकालवयसं, पुनः नयनविरसं नयनाभ्यां नेत्राभ्यां विरसः काचकामलादिदोषयुक्तः तम् । पुनः, नर्मसु जडं कामभोगकलापेषु अतिमूढं एवंभूतमपि नरं त्वत्कटाक्षवीक्षणसञ्जातमन्मथरससौन्दर्यपूर्णाभिषिक्तमिव दृष्ट्वा अनुधावन्तीत्यर्थः  ।

१४.
ननु अन्तर्यागबहिर्यागाभ्यामेव भगवत्याराधनसिद्धिः,; बाह्यावरणदेव्योಽप्यन्तर्यागेन पूज्याः, पश्चात् गन्धपुष्पादिभिः चरणकोणेष्वर्चनीयाः । अतस्तासां अन्तर्यागप्रकारं षट्चक्रावरणदेवता उद्दिश्याह-क्षिताविति हे परमेश्वरि ! तव पादाम्वुजयुगं तेषां मयूखानामुपरि वर्तते । तेषां केषाम् ? ये मयूखाः, क्षितौ लंबीजाढ्यपृथिवीतत्वयुक्ते मूलाधारचतुरस्रे षट्पञ्चाशत् षड्भिरधिकाः पञ्चाशद्वर्तन्ते । अत्र मयूखशब्दो देवतावाचकः । तेन लंबीजयुक्ते पार्थिवपीठे षट्पञ्चाशद्दलमण्डनमण्डितं सरोजं चिन्तनीयम् । तत्र षट्पञ्चाशद्देवताः पूजनीयाः । देवतानामधेयानि पद्धतिभ्योಽवगन्तव्यानि । पुनः, उदके अर्धचन्द्राकारवंबीजयुक्तजलतत्वयुक्ते षड्दले मणिपूरचक्रे द्विसमधिकपञ्चाशत् , द्वाभ्यां समधिका पञ्चाशत् । पुनः, हुताशे द्वाषष्टिः रंबीजाढ्यवह्नितत्वयुक्ते स्वाधिष्ठानचक्रे दशदले द्वाषष्टिः द्वाभ्यामधिका षष्टिः । पुनरनिले यंबीजाढ्यवायुतत्वयुक्ते अनाहतचक्रे द्वादशदले चतुरधिकपञ्चाशत् , चतुर्भिरधिका पञ्चाशत् । पुनः दिवि हंबीजाढ्याकाशतत्वयुक्ते विशुद्धिचक्रे षोडशदले द्विःषट्त्रिंशत्द्वाभ्यां गुणिता षट्त्रिंशत् , द्वासप्ततिरित्यर्थः । च परे, मनसि मनस्तत्वयुक्ते आज्ञाचक्रे द्विदले चतुःषष्टिः, चतुरधिका षष्टिः । इत्येवं प्रकारेण ये प्रसिद्धाः । अत्रेदमनुसन्धेयं-आधारमणिपूरस्वाधिष्ठानानाहात-विशुद्ध्याज्ञाचक्रात्मकश्रीचक्रं त्रिखण्डं सोमसूर्यानलात्मकम् । मूलाधारस्वाधिष्ठानचक्रद्वयमेकं खण्डम् । मणिपूरानाहतद्वयमेकं खण्डम् । विशुद्ध्याज्ञाचक्रद्वयमेकम् । अत्र प्रथमखण्डोपरि स्थितो वह्निः ज्वालाभिः प्रथमखण्डमावृणोति । तदेव रुद्रग्रन्थिरित्युच्यते । द्वितीयखण्डोपरि स्थितः स्वकिरणैः तमावृणोति । यथोक्तं भैरवयामले "अष्टोत्तरशतं वह्नेः षोडशोत्तरकं रवेः। षट्त्रिंशदुत्तरशतं चन्द्रस्येति विनिर्णयः"। एवं सोमसूर्यानला अपि पिण्डाण्डब्रह्माण्डे आवृत्य वर्तन्ते ।।

१५.
ननु भगवत्यास्तावदावरणदेवतानां च पूजनेಽनेकमन्त्रचिन्तनोपायादिसामर्थ्यं विना, पाण्डित्यं न निर्वहति । तच्च भगवत्या वाग्रूपिण्याः ध्यानं विना न संभवतीत्याह-शरज्ज्योत्स्नेति-हे जगदंब ! फणितयो वाचः, सतां विदुषां कथमिव केनापि प्रकारेण सन्निदधते सन्निधानं प्राप्नुवन्ति । सन्निधानकारणमाह-किं कृत्वा ? नु निश्चितं, त्वां सकृत् एकवारं, नत्वा प्रणम्य, तव नमस्कारानन्तरं वाग्वादिनीरूपं भजमानानां नवरसतरंगिण्यो भणितयो भवन्तीत्यर्थः । किंभूतां त्वां? शरज्ज्योत्स्नाशुभ्रां, शरदि शरत्काले ज्योत्स्ना चन्द्रिका, तद्वत् शुभ्रां धवलां, पुनः शशियुतजटाजूटमकुटां, शशिना चन्द्रेण युक्तो जटाजूटो जटाबन्धः स एव मकुटो यस्याः सा तां चन्द्रकलावतंसामित्यर्थः । पुनः वरत्रासत्राणस्फटिकगुटिकापुस्तकधरां, वरः इष्टदानमुद्रा, त्रासत्राणमभयमुद्रा, स्फटिकगुटिका स्फटिकाक्षमाला पुस्तकं विद्यामुद्रा एतानि धारयन्ती सा ताम् । किंविधाः फणितयः ? मधुक्षीरद्राक्षामधुरिमधुरीणाः, मधु क्षौद्रं, क्षीरं पयः, द्राक्षा गोस्तनी एषां मधुरिमा माधुर्यं, तत्र धुरीणा अग्रेसराः, अतिमधुरा इत्यर्थः । अयमाशयः-सकृन्नमस्कारोಽपि कवित्वबीजभूतसंस्कारोत्पादकः । तदभावे येन केनापि प्रकारान्तरेण कविताबीजोत्पत्तिर्नास्तीति सूचितम् ।। १५ ।। 

१६.
सर्वप्रसिद्धा एषा जागर्ति सर्वशुक्ला सरस्वतीति लोकस्थितिः । अन्ये महात्मानो भगवतीमरुणामेव चिन्तयन्ति । ततश्च शीघ्रं कविताप्रवाहो भवतीति तत्प्रख्याय अरुणाध्यानमाह-कवीन्द्राणामिति-हे मातः ते अमी सन्तो वसिष्ठवाल्मीकिप्रभृतयः, सतां सभासदां वाग्भिः वाग्बिलासैः रञ्जनं हृदयानुरञ्जनं विदधति संपादयन्ति । सहदयहृदयानन्दकारि यद्वचोवैदग्ध्यं सैव कवितेति । उक्तं च - "कविः पिता योषितां च पाठको रसिकः पतिः । कवितायुवतेर्नूनं सोदराश्च विवेकिनः । कुकवित्वे पुनः साक्षान्मृतिमाहुर्मनीषिणः" ।। किंभूताभिर्वाग्भिः । विरिञ्चिप्रेयस्याः विरिञ्चेर्ब्रह्मणः प्रिया प्रेयसी सरस्वती तस्याः, तरुणतरश्रृंगारलहरीगभीराभिः, तरुणतरः अतियौवनः यः श्रृंगारः तस्य लहरी उद्रिक्तप्रवाहः तेन गभीराः अतिगंभीराः ताभिः । ते के ? ये कतिचिद्विरलाः सन्तः, भगवतीमरुणामेव अरुणाख्यां अरुणर्वणां च भजन्ते सेवन्ते । किं विधां भवतीम् ? कवीन्द्राणां कवीश्वराणां चेतः-कमलवनबालातपरुचिं, चेतांस्येव कमलानि पद्मानि, तेषां वनं खण्डं तस्य बालातपरुचिः बालार्ककिरणाकारा तां तथोक्ताम् ।। १६ ।।

१७.
यदेतत्प्रकान्तं सारस्वतध्यानसौभाग्यकथनं तत्रावरणदेवताविशेषपरीतत्वेन भावनया कल्पान्तरमाह - सवित्रीभिरिति-इे जननि ! स पुमान् , महतां अष्टादशलक्षमलक्षितानां काव्यानां कर्ता भवति । महाकाव्यलक्षणम् - आशीर्नभस्क्रियावस्तुनिर्देशान्यतमक्रिया । महावंशस्तत्प्रभावो राजा तस्य महापुरी । मन्त्रिणश्चतुराश्च श्रीः स्फूर्तिः कीर्तिप्रतापयोः । प्रतिपक्षोಽस्य सदृशः तस्याभ्यधिक एव च । तस्योपरि जिगीषा च तदर्थं मन्त्रसंभृतिः । तत उत्थानशक्तिश्च प्रभुशक्तिसमन्विता । यात्रा कटकसन्नाहसैन्यस्त्रीणां च वर्णनम् । तद्द्वारालंबिश्रृंगारस्तत्र सेनानिवेशनम् । उद्यानसलिलक्रीडामधुपानरतोत्सवाः । चन्द्रसूर्योदयास्तौ च सन्ध्या षडृतुवर्णनम् । महायुद्धं च विजयो लोकोपकृतिघोषणा । एतानि च ततोಽन्यानि स्थानानि सुबहूनि च । महाकाव्यस्य संपत्तौ लक्षणत्वे च तान्यपि" इति । कैर्वचोभिः वाग्विलासैः । किं भूतैर्वचोभिः ? भंगिसुभगैः एकस्मिन्नर्ये नानाविधशब्दरचनावैदग्ध्यविशेषो यस्तेन सुभगानि तैः । पुनः वाग्देवीवदनकमलामोदः सौगन्ध्यं तेन सधुराणि तैः । स कः ? साधकः । यस्त्वां वशिन्याद्याभिः वाचां गिरां सवित्रीभिः जनयित्रीभिः । पुनः, शशिमणिशिलाभंगरुचिभिः शशिमणेश्चन्द्रकान्तस्य शिला तस्या भंगः शकलं तत्तुल्या रुचिः कान्तिः यासां ताभिः तथोक्ताभिः ।। १७ ।।

१८.
अथ भगवत्याः सर्वभक्तवाच्छितार्थसाधननिपुण सरस्वतीध्यानं प्रकाशितमेव । तेन सर्वपाण्डित्यलाभाद्विद्याप्राप्तौ धर्मपुरुषार्थो लब्घ एव । चतुर्विघपुरुषार्थेषु आनन्दमयः कामपुरुषार्थः श्रृंगाररसालंबनभूततरुणीर्विना न सन्धत्ते । अतश्च तरुणीवशीकरणविद्यां प्रस्तैति-तनुच्छायाभिरिति - हे भगवति, अस्य त्रिभुवनसौन्दर्यराशिमूर्तेः परमेश्वरीभक्तस्य गीर्वाणगणिकाः गीर्वाणानां गणिकाः गीर्वाणानां देवानां गणिकाः योषितः, उर्वश्या सह कति कति वश्या न भवन्ति । अपि तु भवन्त्येव । किं विधाः ? त्रस्यद्वनहरिणशालीननयनाः, त्रस्यन्तो बिभ्यन्तो ये वनहरिणाः तेषामिव शालीनानि अतिसुन्दराणि नयनानि नेत्राणि यासां ताः । अस्य कस्येत्यपेक्षायांं आह - यः साधकः दिवं स्वर्ग सर्वां सकलां उर्वी भुवनं च ते तनुच्छायाभिः तन्वाः छायाः प्रभाः ताभिः सह अरुणिमनिमग्नां दिवं भूमिं च विचिन्तयेत्, तस्य सर्वं वशं याति, कुतस्त्रैलोक्यवनिता इति । अतश्चारुणिमशब्देन यावकाब्धिर्लक्ष्यते । किं भूताभिस्तनुच्छायाभिः ? तरुणतरणिश्रीसरणिभिः तरुणो बालो यस्तरणिः तस्य श्रीः शोभा तस्या इव सरणिः मार्गः सौभाग्यं यासां ताः ताभिस्तथोक्ताभिः । पाटलवर्णध्यानं बहुधा वश्यकर्मणि नियुक्तम् । "देवी श्रीललिता ज्ञेया जनवश्ये च पाटला । पीता धनस्य संपत्तौ कृष्णा मारणकर्मणि । धूम्रा विद्वेषणे प्रोक्ता श्रृंगारे पाटलाकृतिः । सर्ववर्णा सर्वलाभे मुक्तो ज्योतिर्मयीपरम् । ज्योतिर्मयं च तद्ध्यानं पञ्चब्रह्म सनामकम् । ब्रह्म विष्णुश्च रुद्रश्च ईश्वरश्च सदाशिवः । एते पञ्च महाप्रेताः पादरूपेण संस्थिताः" इति । भगवत्या मुखं ध्यात्वा भोगे मोक्षेಽपि चिन्तनीयम् ।। १८ ।।

१९. 
मुखमिति । हे हरमहिषि स पुमान् सद्यो वनिताः संक्षोभं नयति इति अतिलघु । अपि तु त्रिलोकीमपि आशु भ्रमयति । त्रैलोक्यस्यापि भ्रमं नयतीत्यर्थः । कथं भूतां त्रिलोकीं, रवीन्दुस्तनयुगां रविश्चेन्दुश्च रवीन्दू, तौ स्तनयुग्ममिव स्तनयुगं यस्याः सा ताम् । स कः । यस्ते मन्मथकलां ध्यायेत् । मन्मथस्य बिन्दोः अधः कुचयुगं कृत्वा कुचयुगसदृशं कृत्वा, व्यापकं विधाय, पुनस्तस्याधः, तस्य बिन्दोरधो हरार्धं हकारार्धं कृत्वा एवं कामराजबीजं संपद्यते । उक्तञ्च "मुखं बिन्दुतया भाति तदधस्ताद्द्विबिन्दुकम् । कुचद्वयतया ज्ञेयं अधस्ताच्च त्रिकोणकमिति ।। १९ ।।"

२०.
अथ मृतमञ्जीवनीं दर्शयति-किरन्तीमिति - हे मातः स सर्पाणां दुष्टानां गर्वं शमयति नाशयति । कया सुधाधारशिरया दृष्ट्वा, सुधाया अमृतस्य धारा तस्याः शिरा पद्धतिः तया सुधासदृशयेत्यर्थः । स कः ? यस्त्वां हृद्याधत्ते ध्यायेत् । किविधां त्वाम् ? अंगेम्यः किरणनिकुरुंबामृतरसं किरन्तीम् अंगेभ्य इत्युपलक्षणम् । उपांगेभ्योಽपि किरणानां मयूखानां निकुरुंबः समूहः तदेव अमृतं रसः, तं किरन्तीं विक्षिपन्ती, कामिव ? हिमकरशिलामूर्तिमिव, हिमः करा यस्य सः, तस्य शिला चन्द्रकान्तशिला तस्या मूर्तिमिव । सर्पदर्पशमने दृष्टान्तमाह - क इव शकुन्ताधिप इव, यथा पक्षिराट् सर्पाणां दर्पं शमयति तद्वदित्यर्थः । न केवलमेतावतैवालम् । अपितु ज्वरप्लुष्टानपि ज्वरेण दग्धानपि दृष्ट्वा सुखयति विज्वरं करोति । एतदमृतेश्वरीध्यानं न केवलं विषहरं अपि तु ध्यातारं ब्रह्मायुषमुल्लंघ्य वर्तमानं करोति । तदुक्तं अंबास्तवे - ये चिन्तयन्त्यमृतवर्षिभिरंशुजालैराप्लाव्यमानभुवनाममृतेश्वरीं त्वाम् । ते लंघयन्ति ननु मातरलंघनीयां ब्रह्मादिभिः सुरवरैरपि कालकक्षाम् " इति ।

२१.
अत्र ज्योतिर्मयं स्वरूपं सहस्रारारूढं अभिवर्ण्यते-तडिल्लेखेति-महान्तः श्रेष्ठाः परमानन्दलहरीं दधति । परमश्चासावाह्लादश्च ततो लहरीं अन्यमानन्दं दघति धारयन्ति । किं भूताः, मनसा अन्तः-करणेन तव कलां स्वरूपं पश्यन्तः, साक्षादात्मनि विलोकयन्तः । कीदृशीं कलाम् , षण्णामपि कलानामुपरि, पूर्वोक्तानां मूलाधारस्वाधिष्ठानमणिपूरकमारुताकाशमनः इति षष्णामुपरि सहस्रराब्जे निषण्णां उपविष्टां ; पुनः कीदृशीं तटिल्लेखावत् विद्युदिव तन्वीं सूक्ष्मां, पुनस्तपनशशिवैश्वानरमयीं, तपनश्च शशी च वैश्वानरश्च तैः स्वरूपा तां तथोक्तां, कथंभूतेन मनसा महापद्माटव्यां मृदितमलमायेन । पद्मानामटवी, महती चासौ पद्माटवी च तस्यां महीं मूलाधारे इत्यत्र पूर्वश्लोकोक्तायाम् । मृदिता त्यक्ता मलरूपा माया येन तथोक्तेन । तदा संगराहित्येनोपमर्दितमायाकुहरकेणेत्यर्थः ।। २१ ।।

२२.
हे भवानि त्वं तस्मै तदैव तत्कालमेव निजसायुज्यपदवीं दिशसि । निजस्य स्वस्य यत्सायुज्यं सहयोगः तस्य पदवीं तां दिशसि । मोक्षं प्रयच्छसीत्यर्थः । ननु निजसायुज्यपदवी अतिप्रयासलभ्या भविष्यतीति किं ? नेत्याह । किंविधाम् मुकुन्दब्रह्मेन्द्रस्फुटमकुटनीराजितपदां मुकुन्दश्च ब्रह्मा चेन्द्रश्च तेषां स्फुटमुकुटैः नीराजितं पदं यस्याः सा तां तथोक्तम् । अत्र कैमुतिकन्याय उन्नेयः । एतावता ब्रह्मादिभिः वारं वारमभ्यर्थ्याम् । किमु तद्भक्तैरित्यर्थः । तस्मै, कस्मै ? यस्त्वां स्तोतुं वाञ्छन् इति कथयति इति वदति । इति किं ? हे भवानि त्वं त्वद्दासे मयि सकरुणां दृष्टिं वितर कृपावलोकनं कुर्विति ।। २२ ।।
 
 २३.
 हे भवानि, अहं इति शंके । इतीति किं ? त्वया शंभो रुद्रस्य वामं वपुर्हृत्वा, अपरमपि दक्षिणमपि शरीरार्धं हृतमभूत् कि निरतिशयभोगोत्सुकत्वेनेत्यर्थः । केन अपरितृप्तेन मनसा अपर्याप्तान्तः-करणेन, अर्धशरीरग्रहणेनापि मनस्तृप्तिर्नास्तीत्यर्थः । तृप्तये त्वया अपरमपि किं हृतमिति शंकाशूकोदयः । तत्र लिंगमाह-तथाहीति । यतः कारणात्सकलं त्वद्रूपं दृश्यते । ननु शिवस्वरूपं किंविधं, त्वद्रपमरुणाभं अरुणाಽಽभा यस्य तत्तथा, आताम्रमित्यर्थः । पुनः, त्रिनयनं त्रीणि नयनानि यस्य तत्तथा । पुनः कुचाभ्यामानम्रं स्तनभारक्षीणम् । कुटिलशशिचूडालमुकुटं कुटिलः कलारूपः शशी चन्द्रमाः, तेन चूडालः चूडावान् मुकुटो यत्र तत्तथा, रुद्ररूपे जटायां कुटिलः शशी भवति, न तु दृश्यते । तवैव मुकुटालंकारवद्रूपं दृश्यते । अतो हेतोस्त्वया विहाररसिकया सर्वोಽपि शिवः समाक्रान्तः, न तु शिवेन तवाक्रमणं सञ्जातमिति भावः ।। २३ ।।
 
 २४.
 हे मातः, धाता जगत्सूते हिरण्यगर्भः सर्वजनान्निर्मिमीते । निर्मितस्य जगतः केनापि पालनं विधेयमिति तदाह-विष्णुर्जगदवति पालयति । ननु पालितस्यापि अन्तेन भाव्यं, तमाह,  रुद्रः तत्क्षपयते मृत्यवे प्रेरयति । संहरतीत्यर्थः । ईशः पूर्णसर्वात्मा एतज्जगत् तिरस्कुर्वन् विद्यापटले अपिहितं कुर्वन् , तमपि धातारमपि हरिमपि रुद्रमपि वपुः शरीरं प्रतितिरयति । नन्वेवं महाप्रलये लीनस्य पुनरुद्भवो नास्तीति चेत् न, पुनरुद्भवस्य दर्शनात् । तदाह-सदापूर्वः शिवः सदासिवः, तदिदं सर्वं जगदनुगृह्णाति, स्वयं सृष्टिस्थितिप्रलयेषु पूर्वं वर्तमानःसन् पुनरुद्भवाय अनुग्रहाय रूढं विदधाति । सर्वमित्यनेन धात्रादीनामपि उपादानात् । तेषां, तस्मिन्नेव व्यापारे नियोजयतीत्यर्थः । न च सदापूर्वस्यापि शिवस्येदं स्वतः सामर्थ्यमित्याह-तवेति । कृत्या तव क्षणचलितयोः भ्रूलतिकयोः, भ्रुवावेव लतिके तयोः । एतेन शिवस्यापि सदापूर्वत्वं त्वदनुग्रहाधीनमिति भावः । न चैवं महाप्रलये लीनस्येत्यत्रेदं रहस्यम् । वेदान्तेष्वपि  एकाविद्यावादिमतं अनेकाविद्यावादिमतं च । तत्रैकाविद्यापक्षे हिरण्यगर्भस्य सर्वप्राणसूत्रात्मकस्य मूलाविद्याविक्षेपे सर्वमोक्ष इति । तत्र मूलाविद्यास्वरूपजीवापूर्वस्य मूलाविद्यायामेव लीनत्वात् । न पुनरुद्भवोಽस्य सर्वस्येति । तदेतदसांप्रतम् । जीवापूर्वस्य सर्वस्य भोगादेव क्षयात् । यस्य सर्वस्य क्षयः तस्यापि पुनरदृष्टान्तरोदयात् । संसारानादित्वस्य दर्शनात् । न कदाचिदनीदृशं जगदिति भट्टिः । तस्माद्यस्य दृष्टस्य क्षयः, तस्यैव मोक्षः । अनेकाविद्यावादिमतस्याभीष्टत्वात् । अन्यथा शुको मुक्तो वामदेवोಽपि मुक्त इत्यादेर्वाक्यस्य गत्यनुपपत्तेः । महाप्रलये उपप्लवस्य भोगांगविशेषस्य विद्यमानत्वात् । पुनरुद्भवस्योक्तत्वादेव भगवत्पादपूज्यस्याचार्यस्यानेकाविद्यावादिमतस्याभीष्टत्वात् । यदाहुः - अनेकेष्वेकस्यैव वस्तुनो युक्तत्वादिति । एकस्यावरणविक्षेपेण सर्वेषामावरणविक्षेपः । आवरणस्यैकत्वेಽपि क्रमस्योपलंभात् । तर्हि पर्यङ्कसुप्तमातृपुत्रयोरेकवसनप्रावरणयोः मातुरुत्थाने बालकस्य प्रावरणविक्षेपो दृष्ट इति मनसि निधायाह गोविन्दभगवत्पादपूज्यशिष्यः, तदिदमिति ।
 २४ ।।

२५.
हे शिवे, त्रयाणां देवानां ब्रह्मविष्णुमहेश्वराणां या तव चरणयोः पूजा सैव पूजा भवेत् । त्वच्चरणपूजया ब्रह्मादीनामपि पूजा कृता भवेदिति भावः । कीदृशानां, त्रिगुणजनितानां त्रिगुणैः सत्वादिभिर्जनितानाम् । ननु कथमित्युच्यते तत्राह-तथाहीति । साध्यायाः त्वत्पूजायाः साधनम् । प्रतिपाद्यस्य फलस्य प्रत्यक्षेणैवोपलंभात् । हि यस्मात्, एते त्रयो देवाः त्वत्पादोद्वहनमणिपीठस्य निकटे शश्वत् स्थिताः सन्ति । तव पादौ त्वत्पादौ, तयोरुद्वहकं यन्मणिपीठं तस्य निकटे तेषां पादोपलंभात् इत्यर्थः । त्वत्पादोद्वहनमणिपीठस्य निकटस्य चान्यथानुपपत्त्या तेषामेव पूजा पूजेत्यर्थः । किंविधास्ते, शश्वत्सर्वकालं मुकुलितकरोत्तंसमुकुटाः । मुकुलिताश्च ते कराश्च तैरुत्तंसिता मुकुटा यैस्ते । शश्वच्छब्दः काकाक्षगोलकन्यायेन उभयत्रापि संबध्यते ।। २५ ।।

२६.
विरिञ्चिरिति - हे सति, अस्मिन्महासंहारे, विरिर्ञ्चिब्रह्मा पञ्चत्वं व्रजति, मृत्युं याति । विरिञ्चिशब्दाभिमानितां जहाति । तथैवात्र हरिः विरतिं मृत्युं प्राप्नोति, स्वाभिमानत्यागी भवति । तथैव कीनाशो यमो विनाशं मृत्युं भजति । तथैव धनदो निधनं मृत्युं याति । उभावपि कीनाशधनदौ स्वाभिमानत्यागिनौ भवतः । किञ्च माहेन्द्री दृशां विततिरपि संमीलति । महेन्द्रस्येयं माहेन्द्री दृशां दृष्टीनां विततिरपि वितन्द्रा विगता तन्द्रा यस्याः सा निमेषरहिता । अस्मिन् संहारे शिवमन्तरा न कोಽप्युर्वरित इत्याह । असौ त्वत्पतिः विलसति । त्वया पतित्वेनांगीकृतः सदाशिवः अस्मिन्महासंहारे विलसति । अयं तवैव महिमा । न शिवस्येति भावः ।। २६ ।।

२७.

  
 `` " 
 
   `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
ಽ `` "  `` "  `` " `` " `` " `` " `` " `` " !
