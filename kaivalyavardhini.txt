१.
कैवल्यवर्धनी श्रीत्रिपुरसुन्दरी जयति ।
शंकराचार्यः सर्वदेवमयीं श्री त्रिपुरसुन्दरीं स्तौति-शिव इति । शिवः मङ्गलरूपः शक्त्या सामर्थ्यविशेषरूपया, युक्तो यदि भवति  तदा प्रभवितुं शक्तः सर्वोत्कृष्टः स्यात् । न चेदेवं, देवः, स्पन्दितुं चलितुं अपि न कुशलः खलु?  अतः कारणात्, त्वां हरिहरविरिंच्यादिभिरपि आराध्यां, प्रणन्तुं स्तोतुं वा, अकृतपुण्यः, कथं प्रभवति समर्थो भवति? हरिर्विष्णुः, हरो रुद्रः, विरिञ्चिर्व्रह्मा, आदिशब्दान्मन्वादयः । तदुक्तं मानसोल्लासे "विष्णुः शिवः सुरज्योष्ठो मनुश्चन्द्रो धनाधिपः । लोपामुद्रा तथाऽगस्त्यः स्कन्दः कुसुमसायकः । सुराधीशो रौहिणेयो दत्तात्रेयो महामुनिः । दुर्वासा इति च प्रोक्ताः श्रीविद्याया उपासकाः ।" अकृतपुण्यस्य नाधिकारः । तदुक्तं शारदायां - "पूर्वजन्मकृतैः पुण्यैर्ज्ञात्वेमां परदेवताम् ।" इति । 
अन्यदूव्याख्यानम् - शिवः - अभिधाभिधेययोरभेदोपचारे शिव इति पदं शक्त्याकारेण युक्तं चेत् भवति, तदा शिव इति  मङ्गलमभिधातुं शक्तं भवति । न चेत् , चलितुमपि न शक्तं,शिव इति प्रेतरूपामंगलाभिधायि स्यात् इति । शिवो वर्णसमूहः, शक्त्या स्वररूपमात्रया चेद्युक्तो भवति, तदा वाचको भवतीति व्याख्यान्तरम् । "शिवशक्तिमयान् प्राहुः तस्माद्वर्णान् मनीषिणः" इति शारदायाम् । "ककारादिक्षकारान्ता वर्णास्ते शिवरूपिणः । अकारादिविसर्गान्ताः स्वराः षोडश शक्तयः ।" इति मातृकाहृदये । अथ - शिवः लकुलीशः, शक्त्या तार्तियेन युक्त इति प्रासादपरोद्धारः ।। १ ।।

२.
तनीयांसमिति । विरिंञ्चिः तव चरणभवं पांसुं रजःकणं तनीयांसं सूक्ष्मं विचिन्वन् सेवमानः, अविकलं समग्रं यथा भवति तथा, लोकान् सृजति । रजसः सृष्टिः प्रसिद्धा च । ब्रह्मणा सेवितं सत् तत् सृष्टौ शक्तमित्यर्थः । शौरिर्विष्णुः, एनं तव चरणपरागं सत्वरूपं विचिन्वन् वहति पालयति । कीदृशो हरिः ? शिरसां सहस्रेण उपलक्षितः । "सहस्रशीर्षा पुरुषः" इति श्रुतेः । शेषनागरूपी हरिः भूरूपं तव चरणरेणुं शिरसां सहस्रेण कथमपि वहति इति वा । हरः शिवः, एनं त्वत्पदपङ्करेणुं, संक्षुभ्य उपास्य, भसितेन भस्मना उदूधूलनविधिं भजति । तमोरूपं त्वत्पदपरागं आसाद्य विश्वं भस्मीकृत्य अनेन भस्मना उद्धूलनं करोतीत्यर्थः । ऊर्ध्वाम्नायप्रसिद्धा अत्र शुक्ल-रक्त-मिश्र-निर्वाणा इति चरणविद्या सूचिता ।। २ ।।

३.
अविद्यानामिति । अविद्यानां अज्ञानानां, अन्तस्तिमिरं मिथ्याज्ञानं, तन्नाशको मिहिरः सूर्यः ज्ञानरूपः, तस्योद्दीपनं प्रकाशनं करोतीति तादृशी त्वम् । जडानां मूर्खाणां चैतन्यस्तबकाः लोकोत्तरस्फूर्तयः, तेषां मकरन्दस्रुतिः आस्वादचमत्कारः, तस्याः शिरा मार्गरूपा । दरिद्राणां निर्धनानां चिन्तामणिगुणिनिका, चिन्तामणिः वाञ्छितप्रदो मणिः, तन्मयी माला इत्यर्थः । जन्मैव जलधिः संसारसमुद्रः तत्र निमग्नानां, मुररिपुवराहस्य दंष्ट्रा । सा यथा भूमण्डलं उदधिमग्नं उद्दधार, तथा त्वमपि भवजलधेरुद्धरसीत्यर्थः ।। ३ ।।

४.
त्वदन्य इति । त्वदन्यो दैवतगणः, पाणिभ्यामभयवरदः । एका त्वं प्रकटितवराभीत्यभिनया नैवासि । यतो भयात् त्रातुं वाञ्छासमधिकं फलं दातुमपि च, लोकानां शरण्ये, तव चरणावेव निपुणौ समर्थौ भवतः । एतावता त्वदन्यदेवानां वराभयदाने नराणामिवाभिनयमात्रम् । वस्तुतः तद्दाने त्वच्चरणयोः सामर्थ्यमिति भावः ।। ४ ।।

५.
हरिस्त्वामिति । हरिः प्रणतजनानां सौभाग्यजननीं त्वां आराध्य, पुरा पूर्वं, नारीभूत्वास मोहिनीरूपावतारं कृत्वा, पुररिपुं दग्धकाममपि, क्षोभं पारवश्यं, अनयत् । स्मरोऽपि कामोऽपि त्वां नत्वा रतेर्नयनयोर्लेह्येन मनोहरेण वपुषा मुनीनामपि महतां मोहाय प्रभवति समर्थो भवति । एतेन बहुप्रदां वैष्णवीमाराध्य विष्णुः कामराजविद्यामाराध्य कामः प्रसिद्धोऽभूदिति सूच्यते ।। ५ ।।

६.
धनुरिति । पौष्पं धनुः, मौर्वी ज्या, मधुकरमयी भ्रमरमयी, विशिखाः पञ्च, वसन्तः सहायः, मलयमरुत् दक्षिणवायुः आयोधनस्य युद्धस्य रथः । तथाप्येकः सर्वं जगदिदं अनङ्गो विजयते । तवापाङ्गात् कामपि कृपां लब्ध्वा । कामराजविद्यामाहात्म्यमिदमिति भावः ।।

७.
ष्यानमाह - क्वणदिति । क्वणत् शब्दायमानं काञ्चीदाम यस्याः, करिकलभस्य तरुणकरिशाबस्य कुम्भाविव यौ स्तनौ, तयोर्भरोऽतिशयः, सदानन्दलाभो यस्याः, मध्ये परिक्षीणा कृशोदरी, परिपूर्णः शरच्चन्द्र इव वदनं यस्याः सा । धनुरैक्षवं, बाणान् कुसुमरूपान्, पाशं, सृणिमंकुशं च, सौवर्णं करतलैर्दधाना, पुरमथितुः परमेश्वरस्य, आहोपुरिषिका दर्पादात्मसंवित्त्या आत्मप्रत्ययनिदानं, सा मम पुरस्तादास्तां स्फुरतु ।। ७ ।।

८.
ध्यानस्थलमाह - सुधासिन्धोरिति । अमृताब्धिमध्ये कल्पवृक्षवाटीपरिवृते कदम्बोपवनवति नवरत्नद्वीपे चिन्तामणिमये गृहे शिवाकारे मञ्चे पञ्चप्रेतासने परमशिवः कामेश्वरः तस्य पर्यङ्क उत्सङ्गः, तन्निलयां त्वां धन्याः कतिचन भजन्ति । परमपुरुषार्थरूपतामाह - चिदानन्दलहरीमिति । चित् चैतन्यं विश्वप्रकाशः, आनन्दः सुखं ते लहर्याविव यस्याः सा ताम् । एतेन चिदानन्दसमुद्रायास्ते ब्रह्मादिचिदाभासानन्दाः ते अंशा इति सूचितम् - "मात्रामुपजीवन्ति" इति श्रुतेः । पञ्चप्रेताश्च ब्रह्मविष्णुरुद्रेश्वरसदाशिवाः । अत्र चरणरूपाणां चतुर्णामेकरूपस्यासनस्य प्राधान्यात् शिवाकारे इत्युक्तम् ।। ८ ।।

९.
सूक्ष्मघ्यानमाह - महीमिति । मूलाधारे स्थितां मही, मणिपूरे स्थितं कं जलमपि स्वाधिष्ठाने स्थितं हुतवहं वैश्वानरं, अनाहतें स्थितं मरुतं, उपरि विशुद्धौ स्थितं आकाशं, भ्रूमध्ये आज्ञायां स्थितं मनोऽपि । भित्वेति सर्वत्रान्वेति । एवं सकलमपि चक्रपथं जित्वा सहस्रारे पदूमे सहस्रदले, रहस्येकान्ते, पत्या परमशिवेन सह विहरसि क्रीडसि चिदानन्दामृताब्धिमुद्वेलयति । अत्र कमपि मणिपूरे हुतवहं स्वाधिष्ठाने इति व्युत्क्रमः छन्दोवशात् बोध्यः ।। ९ ।।

१०.
आरोहक्रममुक्त्वा अवरोहक्रममाह - सुधाधारासारैरिति । भ्रूमध्यगतचरणयुगमध्यनिर्गतैः अमृतधारासंपातैः प्रपञ्चं कुलपथं सिञ्चन्ती, रसाम्नायाः षट्, पूर्वदक्षिणपश्चिमोत्तरोर्ध्वानुत्तराः, एषां महसा प्रकाशतेजसा, उपलक्षिता त्वां पुनरपि स्वां कुण्डलस्थानभूतां भूमिं मूलाधारान्तर्योनिकुहरं अवाप्य, अध्युष्टवलयं सार्धत्रिवलयं भुजगसदृशमात्मानं बिन्दुवेष्टनं कृत्वा, कुहरं त्रिकोणमध्युष्टवलयं तद्वति कुलकुण्डे त्रिकोणे तेजोमययोनावित्यर्थः । स्वपिषि तिष्ठसि । अनुदूबुद्धतया अवस्थानं अत्र स्वापः ।। १० ।।

११.
श्रीचक्रोद्धारमाह - चतुभिरिति । श्रीकण्ठ इति ऊर्ध्वाग्रत्रिकोणानां संज्ञा । चतुर्भिः ऊर्ध्वग्रत्रिकोणैः शिवमयैः कृत्वा शिवयुवतयः शक्तयः इति अधोमुखयोनीनां संज्ञा । पञ्चभिरपि अधोमुखत्रिकोणैः शक्तिमयैः कृत्वा । एवं नवयोनिमयं शिवशक्त्यात्मकं, त्रिकोणाष्टकोण-दशारद्वय-चतुर्दशाररूपं त्रिचत्वारिंशत्कोणमध्यश्रीचक्रमू उक्तम् । इत्येव नवभिः शंभोः सम्बन्धिनीभिः मूलप्रकृतिभिः जगन्मूलभूताभिः, चक्रसम्पादिकाभिर्वा नवभिर्योनिभिः, त्रयश्चत्वारिंशत्तव भुवनस्याधिष्ठानस्य कोणाः परिणता भवन्ति । उपरि वसुदलं, अष्टदलं, कलाश्रं, षोडशाश्रं, त्रिवलयानि, त्रिरेखाभिः सह ।  तदुक्तम् - "पञ्चशक्तिचतुर्वंह्निसम्योगाच्चक्रसम्भवः । तद्बहिर्वसुपत्राब्जं तद्बहिः षोडशच्छदम् । वृत्तत्रितयशोभं तु त्रिरेखं शिवभूगृहम्" ।। इति ।। ११ ।।

१२.
सौन्दर्यातिशयं स्तौति - त्वदीयमिति । हे तुहिनगिरिकन्ये, ब्रह्मादयः कवीन्द्राः त्वदीयं सौन्दर्यं तुलयितुं, केनापि इति शेषः । कथमपि अनन्तब्रह्माण्डसौन्दर्याण्येकीकृत्य महता प्रयासेनापीत्यर्थः । कल्पन्त इति शिरश्चालनरूपः काकुः । न कल्पन्त इत्यर्थः । कथमपि कल्पन्ते, कथमपीति वा । अमरललनाः ऊर्वशीप्रभृतयः यत्सौन्दर्यमालोक्य, औत्मुक्यातु एतस्यांशप्राप्तिरप्यस्माकं कथं स्यादिति उत्कण्ठातः, तपोभिः दुःप्राप्यां गिरिशसायुज्यपदवीं त्वदात्मतया ध्यानं कृत्वा तन्मयतां प्राप्नुवन्तीत्यर्थः ।। १२ ।।

१३.
एवंविधसुन्दरीध्यानस्य परमफलं शिवसायुज्यमुक्तम् । सकामस्यैवंविधसुन्दरीध्यातुः हरिमदनमोहनरूपता भवतीत्याह - नरमिति । नरं संशान्तं, वर्षीयांसमिति वृद्धं, नयनयोर्विगतरसं, नर्मसु रतिकेलिषु जडं मन्दं, एवंविधं अतिदुर्भगमपि सन्तं, केनचित्कृतसुकृतवैभवेन त्वदुपासनया त्वदात्मतया आत्मानं चिन्तयन्तं तव कटाक्षालोकने गोचरीभूतं नरं, गलत्केशपाशबन्धनाः कुचतटपतितोत्तरीयाः कामोच्छ्वासेन हठात् त्रुट्यत्कटिमेखलाः, विगलितनीवीबन्धाः युवतयः कामिन्यः, गोप्य इव कृष्णं, अनु पश्चाद्धावन्ति । उपलक्षणमेतत् । जगद्वशे भवतीत्युक्तम् ।। १३ ।।

१४.
शक्त्यन्वयमुक्त्वा शांभवान्वयमाह - क्षिताविति । पृथिव्यां षट् ....! आत्मा परा इन्द्रियाश्रयः, इन्द्रियाश्रयपरा, गोचरः, गोचरा परा, लोकमुख्यः, लोकमुख्या परा, वेदवान् , वेदवत्परा, संवित्, संवित्परा, कुण्डलिनी, कुण्डलिनी परा, सौषुमा, सौषुमा परा, प्राणसूत्रः प्राणसूत्रपरा, स्पन्दः, स्पन्दपरा, मातृका, मातृकापरा, स्वरोद्भवः, स्वरोद्भवपरा, वर्णजः, वर्णजा परा, शब्दजः, शब्दजा परा, वर्णजातः, वर्णजाता परा, संयोगजः, संयोगजाता परा, मन्त्रविग्रहः, मन्त्रविग्रहपरा, इति ६४ मानसरश्मयः । इति नामानि । तव पादांबुयुजगं चरणविद्येत्यर्थः ।। १४ ।।

१५.
विद्याप्रथमवर्णस्य सात्विकध्यानमाह-शरज्ज्योत्स्नेति । शरच्चन्द्रकान्तिधवलां शशियुतजटाजूटमकुटां वराभयस्फटिकाक्षमालापुस्तकधरां तां सकृन्नत्वा नत्वा स्थितानां साधूनां मधुदुग्धद्राक्षाणां यो मधुरिमा माधुर्यं तस्य धुरीणाः धुरन्धराः, तादृशमाधुर्यातिशयवत्य इति यावत् । फणितयः सूक्तयः कथमिव सन्निदधते । व्यानसततकरणेनालौकिकी तत्प्रतिभेत्याशयः ।। १५ ।।

१६.
तस्यैव ध्यानमारुणमाह - कवीन्द्राणामिति । अरुणामेव काञ्चित् चेतोरूपकमलवन प्रकाशकबालार्ककान्तिं त्वां ये सन्तो विरला भजन्ते, अमी विरिञ्चिप्रेयस्याः सरस्वत्याः तरलतराः बहुधा स्फुरन्त्यः श्रृङ्गारप्रधाना लहर्यः ताभिर्गम्भीराभिः बह्वर्थाभिर्वाग्भिः गद्यपद्यादिभिः सतां सहदयानां नृपादीनां रञ्जनं विदधति कुर्वते ।। १६ ।।

१७.
वशिन्यादिवाग्देवतायुताया ध्यानफलमाह-सवित्रीभिरिति । वाचामधिष्ठात्रीभिः चन्द्रकान्तसदृशकान्तिभिः, वशिन्याद्यष्टशक्तिभिः सह हृदये यश्चिन्तयति, त्वां, स महतां काव्यानां कर्ता भवति । कै? वचोभिः, कीदृशै ? वादिवीमुखांभोजसौरभमनोहरैः ।। १७ ।।

१८.
कामराजकूटध्यानमहिमानमाह - तनुच्छायाभिरिति । तरुणार्ककान्तसदृशीभिः तव तनुकान्तिभिः सर्वां दिवं उर्वी च रक्तत्वनिमग्नामिव यः स्मरति, तस्य भयभीरुमृगनयनाः उर्वश्या सहिताः देवाङ्गनाः कति कति वश्या न भवन्ति ?अन्यासां का गणना ।। १८ ।।

१९.
मघ्यकूटस्यैव ध्यानमाह परकलारूपत्वेन -मुखं बिन्दुमिति । नभोरूपं महाबिन्दुं मुखरूपं विचिन्त्य, अधः सूर्यचन्द्ररूपं कुचयुगं विचिन्त्य, तदधः हकारार्धं मेरुं भूलोकरूपं विचिन्त्य, विराङ्रूपां मन्मथकलां ध्यायेत् यः स सद्यो वनिता वशं नयतीत्यल्पं, त्रिलोकीमप्याशु वशयति । रवीन्दुस्तनयुगमतिशयितोपासकस्य रवीन्दुवशीकारक्षमत्वं भवति इति सूचितम् । रहस्यार्थो गुरुमुखादवगन्तव्यः ।। १९ ।।

२०.
तार्तीयकूटध्यानमाह - किरन्तीमिति । अङ्गेभ्यः किरणसमूहामृतरसं किरन्तीं प्रसारयन्तीं चन्द्रकान्तमयीं मूर्तिमिव त्वां हृदये आधत्ते, ध्यायतीति यावत् । स गरुड इव सर्पाणां विषं शमयति । अवलोकनेनैव ज्वरदग्धान् शीतलीकरोति च । कीदृशा दृशा, सुधा अमृतं, तद्धाराप्रणाल्यात्मिकया ।। २० ।।

२१.
कलायाः स्थूलध्यानमुक्त्वा सूक्ष्ममाह - तटिल्लेखेति । विद्युल्लतावत्तन्वीं अतिसूक्ष्मां रविचन्द्रवह्निरूपबिन्दुत्रयमयीं मूलाधारादिकमलानां षण्णामपि उपरिगतां तव कलां, महापद्माटव्यां सहस्रदले, मृदितमलेन मायारहितेन मनसा ध्यायन्तो महन्तः, परमाह्लादो ब्रह्मानन्दः, तस्य लहरी स्फूर्तिः, तां दधति मुक्ता भवन्तीत्यर्थः ।। २१ ।।

२२.
भक्तिमहिमानमाह - भवानीति । हे भवानि ! तव दासे मयि सदयां दृष्टिं वितर इति स्तोतुमिच्छन् यो वदति भवानि त्वमिति, तस्मै निजसायुज्यपदवीं दिशसि । कीदृशां, हरिविरिञ्चिप्रभृतिभिः मुकुटैर्नीराजितचरणाम् । ईदृगत्युदारामम्बामुपास्यान्यदेवता न भजनीयेति भावः ।। २२ ।।

२३.
त्वया हृत्वेति । वामाङ्गरूपया त्वया अपरितुष्टेन मनसा दक्षिणांगमपि शम्भोरपहृतमित्यहं शंके । तथा हि पूर्वमस्यार्धं अरूपं, संप्रति सर्वमरुणं , पूर्वं द्विनयनं, अधुना त्रिनयनं, कुचाभ्यामानम्रं, कुटिलशशिभूषितकिरीटं इति हेतोः, शम्भुं वशीकृत्य सर्वं त्वन्मयतां नीतमित्यपह्नुत्यलङ्कारो व्यङ्ग्यः । त्वत्सायुज्यमेव शिवसायुज्यं परमपुरुषार्थः ।। २३ ।।

२४. 
अन्यदेवतापेक्षया उत्कर्षमाह - जगत्सूत इति । धाता जगत्सूते सृजति । हरिः पालयति । हरः संहरति । एतत् जगत्तिरस्कुर्वन्नीशः स्ववपुरपि तिरयति आच्छादयति । महापूर्वपदं यस्य तादृशः शिवः सदाशिवः तदिदं सर्वमनुगृह्णाति, स्वात्मनि बीजभविन स्थापयति पुनः सृष्टये । एतत्सर्वं एते कुर्वन्ति । तत्तव क्षणचलितयोः भ्रूवलितयोः आज्ञां गृहीत्वा ।। २४ ।।

२५.
चरणार्चनमहिमानमाह - त्रयाणामिति । तव चरणयोः विरचिता सा पूजा, त्रयाणां त्रिगुणजनितानां देवानां ब्रह्मविष्णुशिवानां पूजा भवेत् । तथाहि - त्वत्पादपीठनिकट एव ते तिष्ठन्ति । अतो न पृथक् पूजा । शश्वत् निरन्तरं, मुकुलितैः करैः शोभितमुकुटाः । ``विष्णुपूजासहस्राणि शिवपूजाशतानि च । अम्बाचरणपूजायाः कलां नार्हन्ति षोडशीम्" इति देवीपुराणे ।। २५ ।।

२६. 
विरिञ्चिरिति । ब्रह्मा मरणं प्राप्नोति । हरिर्विरामं प्राप्नोति । यमो विनाशमेति । धनदो निधनं याति । माहेन्द्री दृशां विततिः वितन्द्रा संमीलति । अस्मिन्नेवंविधे प्रलये, हे सति ! त्वत्पतिः सदाशिवो विलसति क्रीडति त्वया सह लसति । त्वमेतद्धेतुरिति भावः ।। २६ ।।

२७.
एवंभूता त्वं चितिरूपत्वादात्मैवासि इत्याशयेनाह - जपो जल्प इति । वाग्व्यापारो मातृकामयत्वात् जपः । शिल्पं पञ्चभूतात्मा पञ्चांगुलिव्यापाररूपः करव्यापारः सर्वोऽपि स्वात्मरूपायास्तव मुदं एति इति मुद्राः, तासां विशिष्टरचनम् । गतिः पदव्यापारः सर्वोऽपि सर्वात्रानवच्छेदेन वर्तमानायाः तव प्रादक्षिण्येन क्रमणम् । अदनप्रभृतिपानभोगाद्यानन्दः सर्वोऽपि जठराग्तिस्वरूपायां त्वयि आहुतिप्रकारः । ``यत्रैव यत्रैव शिरो मदीयं तत्रैव तत्रैव तव स्वरूपम् ।" इति न्यायेन संवेशः शमनं प्रणामः । अखिलं अपत्यादिजनितं सुखं आत्मार्पणत्वेन तव पूजाक्रमौ भवतु ।। २७ ।।

२८.
सुधामपीति । भयङ्करजरामृत्युहारिणीं सुधामास्वाद्यापि सर्वे ब्रह्माद्या देवा विपद्यन्ते नश्यन्ति । करालं क्ष्वेडं विषं कवलीकृतवतः शंभोरजरामरत्वं त्वन्महिम्नेति भावः ।। २८ ।।

२९.
किरीटं वैरिञ्चमिति । पुरः प्रणतस्य विरिञ्चेरयं वैरिञ्चः, त्वं वैरिञ्चं किरीटं मुकुटं परिहर त्यज । कठोरतरमुकुटाग्रसंसर्गं सुकुमारतरौ चरणौ न सहेते इति हेतोः । कैटभभिदः । विष्णोः कठोरे कोटीरे मुकुटाग्रे स्खलसि । प्रणतमुकुटाग्रसंसर्गे पादयोः स्खलनात् । जम्भारेरिन्द्रस्य मुकुटं जहि त्यज दूरात्प्रणतस्य मुकुटाग्रसंसर्गासंभवात् । उक्तेषु देवेषु प्रणम्रेषु सत्सु प्रसभं निर्विशङ्कं अभियातस्य सम्मुखमागतस्य शिवस्य अभ्युत्थाने तव परिजनस्य सखीजनस्य स्वामी समायाति उत्थीयतामित्युक्तिः विजयते, सर्वोत्कृष्टतया भासते ।। २९ ।।

३०.
स्वदेहेति । स्वदेहोत्पन्नरश्मिभिः, अणिमाद्याभिः निषेव्ये, नित्ये, त्वां यः अहमिति सदा भावयति, तस्य त्रिणयनसमृद्धिं अप्रहतेच्छतां तृणीकुर्वतः । प्रलयाग्निः नीराजनविधिं रचयति इत्यत्र किमाश्चर्यम् ।। ३० ।।

३१. 
श्रीस्वतन्त्रतन्त्रस्य कादिमतस्य महिमानमाह - चतुष्षष्ट्येति । चतुःषष्टितन्त्रैरागमग्रन्थैः सकलं भुवनमतिसन्धाय अनुगृह्य, कीट्टशैः तन्त्रैः तत्तत्सिद्धिषु प्रसभं परतन्त्रैः परस्परसापेक्षैः, एवं लोकानुग्राहकः पशूनां जीवानां पतिः अनुग्राहकः शंकरः पुनः तव निर्बन्धात् आग्रहात्, ``प्राचीनानि तानि परस्परं सापेक्षाणि तन्त्राणि । एकैकफलदायीनि । न साकल्येन पुरुषार्थप्रदानि । अतो लोकानुग्रहाय निरपेक्षं तन्त्रं प्रकाशय देशकालानुग्रहाय" इति तवाग्रहात्, अखिलपुरुषार्थानां एकैकस्यापि घटनायां स्वतन्त्रं अन्यतन्त्रानपेक्षं कादिमताख्यमिदं क्षितितलमवतारयामास इति ।। ३१ ।।

३२.
स्वतन्त्रतन्त्रोक्तां विद्याराज्ञीमुद्धरन् स्तौति - शिवः शक्तिरिति । शिवः सान्तं, शक्तिः षान्तं, कामो विसर्गान्तं, क्षितिः रान्तं, एका हृल्लेखा चेत्याद्यं कूटम् । अथ कूटान्तरं, रविः सान्तं, शीतकिरणः षान्तं, स्मारो विसर्गान्तं, हंसः सान्तं, शक्रो रान्तं, एका हृल्लेखेति द्वितीयं कूटम् । तदनु द्वितीयकूटानन्तरं, परा षान्तं, मारो विसर्गान्तं, हरिः रान्तं, हृल्लोखेति तार्तीयं कूटम् । एवं तिसृभिः हृल्लेखाभिः अवसानेष्वन्तेषु घटिताः सम्योजिताः पूर्वोक्तसंज्ञा वर्णाः, ते तव जननि ! नाम्नो मन्त्रराजस्यावयवतां भजन्ते । इति पञ्चदशाक्षरी लोपामुद्राविद्या, दौर्वाससी त्रयोदशाक्षरी सर्ववर्णावसाने हृल्लेखाघटिता ज्ञेया ।। ३२ ।।

३३.
तन्त्रान्तरोक्तां कामराजविद्यामाह - स्मरमिति । स्मरो विसर्गान्तं, योनिरेकादश, लक्ष्मीस्तुरीया । एते त्रयो वर्णाः तान् तव मनोः मन्त्रस्य आद्ये कूटे निधाय शिवशक्तिकामस्थाने क्रमेणादेशीकृत्या, एके विरलाः निरवधिमहाभोगकामा जपन्ति त्वां वर्णरूपमुच्चारयन्ति, चिन्तामणिनुणो मातृकामाला तदेव निबद्धमक्षवलयं यस्ते, शिवाग्नौ शिवशक्त्युत्थवह्नौ सुरभिघृतधाराभिः इति शतैः जुह्वन्तः, जुहुतेः सनः छान्दसः प्रयोगः, यतू जुहाना इति पाठः ।। ३३ ।।

३४.
भवात्मिकां विद्यां सूचयन् स्तौति - शरीरं त्वमिति । शम्भोः शरीरं त्वं, कीदृक्, शशिमिहिरवक्षोरुहयुगं सान्तपान्तरूपवर्णकुचयुगं तवात्मानं तव मन्त्रं भगवति ! शिवात्मकं मन्ये । अन्तः समरसो यः परानन्दः, तत्परयोः शेषः अङ्गं, शेषी प्रधानं अयं सम्बन्धो वां युवयोः शिवशक्त्योः स्थितः, दूरात् शक्त्यसमप्रधानत्वादिरिति भावः ।। ३४ ।।

३५.
मनस्त्वमिति । मनस्त्वं कार्यकारणयोरभेदात् । एवमेव व्योम त्वमसि । त्वं मरुतु, मरुत्सारथिर्वह्निः, त्वमापः, त्वं भूमिः, विराड्रूपेण परिणतायां त्वयि परमतिरिक्तं नहि । त्वमेव स्वात्मानं चिदानन्दरूपं सत् परिणमयितुं शिवयुवतिः गिरितनया, तस्या भावेन तद्रूपेण बिभृषे प्रकाशयसि ।। ३५ ।।

३६. षडन्वयानां मुख्यौ त्वमित्याह - तवाज्ञेति । आज्ञाचक्रं भ्रूचक्रं, तत्र विद्यमानं चन्द्रसूर्यकोटिप्रकाशं परं शम्भुं परचिदा परिमिलितपार्श्वयुक्तं वन्दे । भक्त्या यमाराव्यन् चन्द्रसूर्यवह्नीनां अगोचरे निरालोके स्वप्रकाशलोके ब्रह्मणि निवससि ।। ३६ ।।

३७.
नाभसरश्मीनां मुख्यौ त्वमित्याह - विशुद्धौ त इति । कण्ठगतषोडशदलस्थ स्वच्छस्फटिकविशदं व्योमेश्वरं देवं व्योमेश्वरीं च देवीं सेवे । ययोस्तेजसा शिवसायुज्यमार्गं सुषुम्नाख्यं यान्त्या निरस्तान्तस्तमोगुणा चकोरी शशिप्रभामिव जगती तामवलोकमाना मुक्ता भवतीत्यर्थः ।। ३७ ।।

३८.
वायव्यरश्मिमुख्यौ त्वमित्याह-समुन्मीलदिति । विकचत् ज्ञानकमलं तस्य मकरन्दे रसिकं भ्रमरमिव जगतीनां स्वादलयदं हंसेश्वरहंसेश्वरीरूपं युगलं महतां मानसमनाहतं तन्मघ्ये घ्येयं भजे । सत्वगुणाधिक्ये यस्यालापात् अनाहतशब्दात् अष्टादशविद्यापरिपाको भवति । यच्च हंसयुगं अद्भ्यः पय इव दोषादविद्यातो गुणं शब्दव्रह्म प्रकाशयति ।। ३८ ।।

३९.
तैजसरश्मिमुख्यौ त्वमित्याह - तव स्वाधिष्ठान इति । स्वाधिष्ठाने मणिपूरे । संज्ञयोर्व्यत्यासः पूर्वमुक्तः हुतवहं अधिष्ठाय पार्श्वे स्थितं संवर्तेश्वरं समयां च सेवे । यदालोके क्रोधकलिते सति दृष्टिर्लोकान् दहति, तदा ते तव दयार्द्रा दृष्टिः शिशिरमुपचारं रचयति ।।३९ ।।

४०.
आप्यरश्मिमध्यगदेवानाह - तडित्त्वन्तमिति । तडित्त्वन्तं मेघेश्वरं त्वां शक्त्या तडिता सह, कीदृश्या, अन्धतमोनिरासकस्फुरणया, कीदृशं, स्फुरन्ति, नानारत्नाभरणानि, तैः परिणद्धं इन्द्रधनुः येन, ईदृशं तव श्यामवर्ण मेघेश्वरं अनिर्वाच्यशक्तिं, हररूपसूर्यतप्तं त्रिभुवनं वर्षन्तं सिञ्चन्तं सेवे ।। ४० ।।

४१.
पार्थिवरश्मिमध्यगदेवावाह - तवाधार इति । मूलाधारे नृत्यपरया समया देव्या सह, नवरसा यस्मिन् तादृशं महाताण्डवं तत्र नटेश्वरं तवात्मानं वन्दे । एताभ्यामुभाभ्यां उभयविधिं विद्योत्पत्तिमानन्दं च उद्दिश्य, दयया सहिताभ्यां इदं जगतू जनकजननीमतू जज्ञे ।। ४१ ।।

४२.
अथ प्रत्यङ्गं वर्णयति - गतैर्माणिक्यत्वमिति । माणिक्यरूपत्वं प्राप्तैः सूर्यैः निबिडं घटितं खचितं हेमविकारं मुकुटं को वा वर्णयितुं शक्त? समीपे यस्य कान्त्या मिलनेन कर्बुरं चन्द्रखण्डं ``इन्द्रधनुः किमिदं" इति भ्रमं जनयति ।। ४२ ।।

४३.
धुनोत्विति । समीकृतं विकसितश्यामकमलवनं घनं स्निग्धं श्लक्ष्णं सूक्ष्मं तव चिकुराणां निकुरुम्बं समूहः अस्माकं ध्वान्तं तमः धुनोतु अपसारयतु । यदीयं सहजं सौरभ्यं प्राप्तुं इन्द्रवाटीवृक्षाणां पारिजातानां सुमनसः पुष्पाणि अस्मिन् विलसन्तीत्यह मन्ये ।। ४३ ।।

४४.
वहन्तीति । बहुतरकबरीभाररूपान्धकारकान्तिसमूहैः, अवरुद्धनवीनसूर्यकिरणमिव सिन्दूरं वहन्ती तव वदनस्य सौन्दर्यं तस्य या लहर्यः तरङ्गाः, तत्परिवाहो यस्मिन्, तादृशं यत्स्रोतः प्रवाहः तस्य सरणिः मार्ग इव सीमन्तपन्थाः न क्षेणं तनोतु ।। ४४ ।।



  `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
ऽ `` "  `` "  `` "  `` "  `` "  `` "  `` "  `` "  `` "  `` " !

