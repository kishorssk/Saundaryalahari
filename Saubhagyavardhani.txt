सौभाग्यवर्धनी 
१.
शब्दायमानतिमिरावलिसेव्यमाननिष्यन्दमानतिमिरोर्ध्वगसान्ध्यरागम् । 
विव्नान्धकारतरणिं तरुणार्कशोणं वन्देऽर्धनागनरयोरवियोगयोगम् ।। १ ।।
कुण्डलितकुन्तलालीकर्तरिकाकृत्यमाननवभानोः ।
शकलमिव शोभमानं वन्दे सीमन्तरागमम्वायाः ।। २ ।।
रमणीवामदेहाय रजताचलवासिने ।
रसाधरेन्द्रचापाय रमाकान्ताय ते नमः ।। ३ ।।
वृश्चते दुश्चरित्राणां वृद्धिं भारकरीं भुवः ।
बृन्दावनविहाराय वृष्णीनां पतये नमः ।। ४ ।।
श्रीशंकराचार्यकृते स्तवेऽस्मिंष्टीकां चिकीर्षोर्मम मन्दबुद्धेः ।
विदूषकस्येव वचोऽस्तु युष्मद्धासाय सन्तोऽस्मि तथाऽपि धन्यः ।। ५ ।।
भगवान्परमकारुणिकः शंकरावतारः शंकराचार्यः शिवशक्त्योरभेदं ज्ञापयितुं सकलप्रपञ्चसाक्षिण्याः ब्रह्माविनाभूतचिच्छक्तेः स्तुतिद्वारा मातृकादिमन्त्रानुद्धरति - शिव इति । जन्ममरणाद्यनेकक्लेशसंचयैरुपचीयमानतापत्रयरूपामङ्गलाभावाच्छिवः सदा मङ्गलरूपः, चिद्विलाससमुल्लसितपरमानन्दनिर्भरः, एतादृशः शक्त्या कर्तुमकर्तुमन्यथाकर्तुं च प्रभवन्त्या सामर्थ्यविशेषस्फूर्त्या यदि युक्तो भवति, तदा प्रभवितुं प्रभुर्भवितुं शक्तो भवति, समर्थो भवति सर्वोत्कृष्टो भवतीति यावत् । विपक्षे बाधकमाह - न चेदेवमिति । न चेदेवं देवः अप्रतिहतक्रीडः स्पन्दितुं चलितुमपि न कुशलः न क्षमः । अतः कारणात् त्वामाराध्यां हरिहरविरिञ्च्यादिभिरप्युपासनीयाम् । आदिशब्देन मनुचन्द्रादयः । तदुक्तं मानसोल्लासे - `विष्णुः शिवः सुरज्येष्ठो मनुश्चन्द्रो धनाधिपः । लोपामुद्रा तथाऽगस्त्यः स्कन्दः कुसुमसायकः । सुराधीशो रौहिणेयो दत्तात्रेयो महामुनिः । दुर्वास इति विख्याता एते मुख्या उपासकाः ।।' इति । ज्ञानार्णवेऽपि - `मनुश्चन्द्रः कुबेरश्च मन्मथस्तदनन्तरम् । लोपामुदा तथाऽगस्त्यः स्कन्दो विष्णुस्तथा शिवः । दत्तात्रेयो मुनिः शक्रो दुर्वासाश्च त्रयोदश । उपासते महाविद्यां द्वादशोक्तास्तवानघे । त्रयोदशाक्षरी विद्या दुर्वासोपासिता प्रिये ।।' इति । प्रणन्तुं नमस्कर्तुं स्तोतुं वाऽप्यकृतपुण्यः कथं प्रभवति समर्थो भवति ? एतावता सृष्टिस्थितिसंहृतिकर्तृणां हरिहरादीनां स्वस्वकृत्येषु शक्त्या विना कर्तृत्वायोगात्सृष्ट्यादौ त्वमेव हेतुः, त्वत्परतन्त्रास्तेऽपि इति भावः । तदुक्तं मार्कण्डेये - `सृष्टिस्थितिविनाशानां शक्तिभूते सनातनि । गुणाश्रये गुणमयि नारायणि नमोऽस्तु ते ।।' इति । एतादृश्या अनेकजन्मार्जितसुकृतराशिरेव तव प्रणामे स्तुतौ पूजाजपध्यानेष्वप्यधिकारी भवति, नान्यः । तदुक्तं शारदातिलके `पूर्वजन्मकृतैः पुण्यैर्ज्ञात्वेमां परदेवताम् । पूजयेदागमोक्तेन विधानेेन समाहितः ।।' इति । तथा च येऽन्ये त्वदतिरिक्ता देवतागणा भक्तेभ्यो भुक्तिं मुक्तिं च ददते तेऽपि शक्तिरूपया त्वयैवानुगृहीता उपासकेभ्य उपासनानुरूपाणि फलानि ददते । त्वमेव फलदात्री सर्वत्र । येन केनापि प्रकारेण या काचिद्देवतोपास्यते तदुपासना त्वदुपासनैवेति पर्यवस्यति । तदुक्तं मानसोल्लासे - `येऽपि ब्रह्मादयो देवा भवन्ति वरदायिनः । त्वद्रुपां शक्तिमासाद्य ते भवन्ति वरप्रदाः । तस्मात्त्वमेव सर्वत्र कर्मणां फलदायिनी ।।' इति । एतादृश्या शक्त्या सह शिवस्याविनाभावे भवतीति परमार्थतः शक्तिशक्तिमतोरभेद इति तात्पर्यार्थः । तदुक्तं कूर्मपुराणे -`शक्तिशक्तिमतोर्भेदं वदन्त्यपरमार्थतः । अभेदमनुपश्यन्ति योगिनस्तत्त्वचिन्तकाः ।।' इति । परे तत्रापारमार्थिकं भेदमापादयन्ति `तन्तुमान् पटः' `मृद्वान् घटः' इतिवत् । शिवः शक्तियुक्तः प्रभवति, न शक्तिवियुक्तः कदाचिदपि । तथा च यैव शक्तिः सैव शिवः, य एव शिवः स एव शक्तिः, उपासकानां वासनाभेदेन शिवः शक्तिरिति भेदकल्पना, यथा चित्तविशेषे तत्तद्वासना भेदेन कदाचिद्गजप्रतीतिः कदाचिद्वृषभप्रतीतिरित्यादि । तदुक्तं परिमले - `आलेख्यविशेषे यथा गजवृषभयोर्द्वयोः प्रतिभासः, एकस्मिन्नेवार्थे शिवशक्तिविभागकल्पनां कुर्मः' इति । अथवा शिवः शक्त्या युक्तः । शक्तिरेकारः कामवीजम् । `मादनं तदधः शक्तिस्तदन्ते बिन्दुमालिनी' इति चतुःशत्याम् । स चैकारः अकारेकारद्व्यक्षरात्मकः । तेनाक्षरद्वयमेव गृह्यते । तद्युक्तः वर्णव्यत्ययेन अकारेकारयुक्तो यदि भवति, तदा प्रभवितुं शक्तो भवति । न चेदेवं देवोऽपि स्पन्दितुमपि न कुशलः, ताल्वोष्ठपुटस्पन्दनोच्चारणयोग्योऽपि न भवति, श् व् इति व्यञ्जनमात्रावशेषात् । अतस्त्वामाराध्यामित्यन्तार्थः पूर्ववदेव । एतावता त्वया वशीकृतः शिवस्त्वन्मय एव, परमार्थतो न भेदलेशोऽप्यस्तीति भावः । तदुक्तं चिद्गगनचन्द्रिकायाम् - `अम्ब तावकपदद्वयार्चकस्त्वन्मयो भवति नात्र विस्मयः । यस्त्वयैष विवशो वशीकृतः शक्तिरेव समभूच्छिवः स्वयम् ।।' इति । हरिरपि त्वन्मय एव । तदुक्तं मानसोल्लासे - `हरं त्यकत्वा हरिरभूद्धरिरेव तवाम्बिके । स्फुरच्छक्तिः पुनरभूदपरः सन्धियोगतः ।।' इति । श्लोकार्थः स्पष्टः । तथाऽपि गुरुमुखादवगन्तव्यः ।।
अथ मातृकादिमन्त्रोद्वारक्रमो रहस्यार्थ उच्यते - शिवः ककारादिः क्षकारान्तो वर्णसमूहः पञ्चत्रिंशद्वर्णात्मकः समस्तव्यस्तरूपेण षट्त्रिंशतत्त्वात्मकः । शक्तिरकारादिषोडशस्वरसमूहः । षट्त्रिंशत्तत्त्वात्मको व्यञ्जनसमूहः शिवः षोडशस्वररूपया शक्त्या युक्तो यदि भवति तदा प्रभवितुं वेदादिविद्यारूपेण शब्दार्थसृष्टिं स्पष्टीकर्तुं शक्तो भवति । न चेदेवं देवो न खलु कुशलः स्पन्दितुमपि न पटुः ताल्वोष्ठपुटव्यापारशून्यः अकिंचित्करः । अतस्त्वामाराध्यामित्यादिः स्पष्टार्थः । एतादृशोऽपि शिवस्त्वन्मय एव, मातृकारूपत्वात् । मातृकातिरिक्तशब्दार्थसृष्टेरभावाच्छब्दार्थसृष्टिः सर्वा त्वदधीनेति भावः । तस्माच्छिवशक्तिमयाः सर्वे वर्णाः । तदुक्तं शारदातिलके - `विना स्वरैस्तु नान्येषां जायते व्यक्तिरञ्जसा । शिवशक्तिमयान्प्राहुस्तस्माद्वर्णान्मनीषिणः ।।' इति । मातृकाहृदयेऽपि - `ककारादिक्षकारान्ता वर्णास्ते शिवरूपिणः । समस्तव्यस्तरूपेण षट्त्रिंशतत्त्वविंग्रहाः । अकारादिविसर्गान्ताः स्वराः षोडश शक्तयः । नित्याषोडशकात्मानः परस्परममी युताः। शिवशक्तिमया वर्णाः शब्दार्थप्रतिपादकाः । शिवः स्वरपराधीनो न स्वतन्त्रः कदाऽप्यसौ । स्वराः स्वतन्त्रा जायन्ते न शिवस्तु कदाचन्' इति । इति मातृकोद्वाररूपार्थः ।। (१) 
अथ विद्याप्रासादपदोद्धारः - शिवो हकारः । तदुक्तं रुद्रयामले -`शक्तिः प्राणश्च जीवश्च मन्त्रो नादः शिवो रविः । कषोल्क इति संज्ञाः स्युर्हकारस्य शिवोदिताः' इति । शक्तिः शक्तिकूटं बालाविद्यायास्तृतीयमक्षरम् । तदुक्तं त्रिपुरार्णवे - `वाग्भवं प्रथमं बीजं कामराजं द्वितीयकम् । तृतीयं शक्तिकूटाख्यं निगमत्रितयोद्धृतम् । इत्थं कुमारीविद्याया बीजत्रयमुदीरितम् ।।' इति । तया युक्तो यदि भवति तदा प्रभवितुं शक्तो भवति । न चेदेवं देवः स्पन्दितुमपि न कुशलः ताल्वोष्ठपुटस्पन्दनव्यापारेण व्यक्तीभवितुं समर्थः । किं पुनर्मान्त्ररूपतां प्राप्तुम् । उत्तरार्धार्थः पुर्ववदेव योजनीयः । इति प्रासादपदोद्धाररहस्यार्थः ।। (२)  
अथानुत्तरमन्त्रोद्धारः - शिवः अकारः । तदुक्तं संकेतपद्धत्याम् - `अकारः सर्ववर्णाग्रयः प्रकाशः परमः शिवः' इति । शक्तिर्विसर्गः । तदुक्तं शिवट्टष्टौ -`अहं बिन्दुर्विसर्गस्त्वमावयोर्योगतः परः । प्रकाशितोऽनुत्तराख्यो वर्णो वर्णेप्वनुत्तरः ।।' इति । शारदातिलकेऽपि - `बिन्दुः पुमान्रवि प्रोक्तः सर्गः शक्तिर्निशाकरः' इति । तया यदि युक्तो भवति, तदा प्रभवितुं शक्तो भवति सर्ववर्णपदवाक्येष्वप्यनुत्तरत्वेन प्रकाशमानो भवति, साक्षान्निरतिशयानन्दसुन्दरः चिच्छक्तिसमवेतो ब्रह्मैव भवति । तथा च श्रुतिः - `अ इति ब्रह्म' इति । न चेदेवं देवो न भवति देवतारूपचिच्छक्तिबिलासाभावात् । तदुक्तं वासिष्ठरामायणे - `न देवः पुण्डरीकाक्षो न च देवस्त्रिलोचनः । अकृत्रिममनाद्यन्तं देवनं देव उच्यते ।।' इति । स्पन्दितुमपि न कुशलः केवलं शून्यरूपाकारः पर्यवस्यति । तदुक्तं  योगिनीहृदये - `शून्याकाराद्विसर्गान्ताद्बिन्दुप्रस्पन्दसंविदः। प्रकाशपरमार्थत्वात्स्फुरत्तालहरीयुतात् । प्रसृतं विश्वलहरीस्थानं मातृत्रयात्मकम् ।' इति । आदिपर्वणि महाभारतेऽपि - `ऋतस्य दातारमनुत्तरस्य निधिं निधीनां चतुरन्वयानाम् । ये नाद्रियन्ते गुरुप्रर्चनीयं ते वै लोकान्निर्विशन्त्यप्रतिष्ठान् ।।' इति । अतस्त्वामित्यर्धं पूर्ववदेव योजनीयम् । हरिहरविरिञ्च्यादयोऽप्यनुत्तरमेवोपासत इति तात्पर्यार्थः। अथवा हरिहरविरिञ्चयो गायत्रीरूपाः, गायत्र्यास्त्रिमूर्तिरूपत्वात् । तथा च याज्ञवल्क्यः - `प्रातर्ब्रह्मस्वरूपा स्यान्मध्याह्ने रुद्ररूपिणी । सायं विष्णुस्वरूपेयं गायत्री त्रायते भयात् ।।' इति । गायत्र्यादिमन्त्रैराराध्याम् । एतावता गायत्र्यादयो मन्त्रा वेदादिसकलविद्याः । किं बहुना ? यत्किंचिच्छब्दजालं जगति वृत्तं वर्तमानं वर्तिष्यमाणं तत्सर्वमप्यनुत्तररूपे स्वरप्रत्याहरे मग्नम् । एतादृशानुत्तरतत्त्वरूपिणीं त्वां प्रणन्तुं स्तोतुं वा कथमकृतपुण्यः प्रभवति । तदुक्तं शिवदृष्टौ - `प्रत्याहृताः स्वरा देवि षोडशानुत्तरे मनौ । अकारस्य विसर्गेण सहाद्यन्तस्य मोलनात् ।। वैदिकं लौकिकं वाऽपि यत्किंचिच्छब्दजालकम् । अनुतरेण तत्त्वेन सकलं कबलीकृतम् ।।' इति । इत्यनुत्तरोद्धारः । (३)
अथ वाग्वादिनीविद्योद्धाराः - शिवो हकारः शक्त्या युक्तः शक्तिरूपाकारेण युक्तः । शक्तिश्चासावा चेति कर्मधारयः । तेन द्व्यक्षरी वाग्वादिनीविद्या भवति । एतदुक्तं मन्त्रनारायणीयान्तर्गतवाग्वादिनीमन्त्रोद्धारे विद्यर्थप्रकाशिकायाम् - `अनन्तो लकुलीश्च विद्या वाग्वादिनी मता' इति । यदि भवति प्रभवितुं शक्तस्तदा भवति वाग्वादिनीविद्यारूपेण वेदादिसमस्तविद्याद्योतको भवति । न चेदेवं हकारमात्रावशेषेण न देवो न खलु कुशलः स्पन्दितुमपि, स्तम्भायमानः केवलं शोकमोहच्छन्नो भयादिद्योतक एव स्यात् । अतस्त्वामाराध्यामित्युत्तरार्धस्यार्थः स्पष्टः । इति वाग्वादिनीविद्योद्धारः ।। (४)़
अथ शैवपञ्चाक्षरीविद्योद्धारः - शिवः शक्त्या युक्तः, शक्तिरेकारः; तेन चतुर्थीविभक्तिः `ङे' इत्यत्र ङकारलोपे `ए' इति भवति । तद्युक्तो यदि भवति तदा प्रभवितुं शक्तो भवति, नम इति शक्तियुक्तो भवति । तदुक्तं स्कान्दपुराणे -`प्रणवो वीजमाख्यातं नमः शक्तिरुदीरिता । ऋषिः स्याद्वामदेवोऽस्य पङ्क्तिश्छन्द उदाहृतम् । पार्वतीवल्लभः साक्षाद्देवताऽत्र सदाशिवः ।।' इति । न चेदेवं देवः स्पन्दितुमपि न कुशलः । प्रतिपदिकमात्रावशेषान्मन्त्ररूपतया फलदानासमर्थः स्यात् । अतस्त्वामाराध्यामित्याद्यर्थः पूर्ववदेव योजनीवः । इति शैवपञ्चाक्षरी विद्योद्धारः ।। (५)
अथ पाशादित्र्यक्षरीविद्योद्धारः - शिव आकारः, शक्तिर्बिन्दुः, तद्युक्तो यदि भवति तदा प्रभवितुं शक्तो भवति । न चेदेवं देवः स्पन्दितुमपि न कुशलः । अतः त्वा त्वां शक्तिं भुवनेश्वरीं आमा सबिन्दुकाकारेण । हकाररेफौ सबिन्दुनेकारेण सह शक्तिर्भुवनेश्वरी । हरिहरविरिञ्च्यादिभिः हरिहरविरिञ्च्यादयः प्रणवरेफककाराः । तेषां विलोमयोजनेनाङ्कुशबीजं भवति । अत एव विरिञ्च्यादिभिरित्युक्तम् । हरिश्च हरश्च हरिहरौ, विरिञ्चिश्चासावादिश्च विरिञ्च्यादिः, हरिहरौ विरिञ्च्यादि हरिहरविरिञ्च्यादयः । तैश्च सहाराध्यां प्रणन्तुं स्तोतुं वा कथमकृतपुण्यः प्रभवति ? अनेनाद्यन्तप्रधानयुक्तोऽयं मन्त्र इति सूचितम् । तदुक्तं शारदातिलके पूजामुक्त्वा - `इत्थं संपूजयन्देवीं साक्षाद्वैश्रवणो भवेत् । ईड्यते सकलैर्लोकैस्तेजसा भास्करोपमः । अनेनाधिष्ठितं गेहं निशि दीपशिखाकुलम् । दृश्यते प्राणिभिः सर्वैर्मन्त्रस्यास्य प्रभावतः ।।' इति । इति पाशादित्र्यक्षरीविद्योद्धारः ।। ६ ।। इति प्रथमपद्यार्थः ।। १ ।।

२.
`प्रणन्तुं स्तोतुं वा कथमकृतपुण्यः प्रभवति' इत्युक्तम् । त्वया मां स्तोतुं, मत्स्वरूपं मत्प्रभावं ज्ञात्वा स्तुतिः करणीया । किं मत्स्वरूपं ज्ञातम् , को वा मत्प्रभावो ज्ञातुः ? इत्यत्रोत्तरमाह - तनीयांसमिति । तनीयांसं सूक्ष्मं तव चरणपङ्केरुहभवं पांसुं रजःकणं विरिञ्चिः संचिन्वन्नेकीकुर्वन्विरचयति सृजति; लोकान् चतुर्दशभुवनानि । तव चरणप्रणामतः शिरसि लग्नैः पांसुभिः संचितैः सर्वान् लोकान् सृजति । अविकलं यथा भवति तथा निर्व्याजेनेत्यर्थः । एनं पांसुं शौरिः विष्णुः शेषरूपः शिरसां सहस्रेण वहति । पञ्चाशत्कोटिविस्तीर्णं भूमिरूपं तव चरणपङ्केरुहभवं पांसुं रजःकणं विरिञ्चिः संचिन्वन्नेकीकुर्वन्विरचयति सृजति; लोकान् चतुर्दशभुवनानि । तव चरणप्रणामतः शिरसि लग्नैः पांसुभिः संचितैः सर्वान् लोकान् सृजति । अविकलं यथा भवति तथा निर्व्याजेनेत्यर्थः । एनं पांसुं शौरीः विष्णुः शेषरूपः शिरसां सहस्रेण वहति । पञ्चाशत्कोटिविस्तीर्णं भूमिरूपं तव चरणपङ्केरुहभवं मकरन्दकणं कथमपि वहतीत्यर्थः । हरः, हरतीति हरः संहर्ता संक्षुद्य चूर्णीकृत्य मकरन्दकणं कथमपि वहतीत्यर्थः । हरः, हरतीति हरः संहर्ता संक्षुद्य चूर्णीकृत्य भसितोद्धूलनविधिं भस्मस्नानविधिना भस्मोद्धूलनविधिं करोति । पृथिव्यादिपञ्चभूतानि भस्मसात्करोतीत्यर्थः । तथा च भस्मस्नानमन्त्रः -`अग्निरिति भस्म, वायुरिति भस्म, जलमिति भस्म, स्थलमिति भस्म, व्योमेति भस्म, सर्वं ह वा इदं भस्म, मन एतानि चक्षूंषि भस्मानि' इति । एतावता पृथिव्यदिपञ्चभूतानि तव चरणपङ्केरुहभवमकरन्दकणाः, एतादृश्यास्तव स्वरूपं प्रभावं वेत्तुं शिव एव समर्थः । को वा अस्मदादिर्वराक इति भावः । तदुक्तं भगवता दत्तात्रेयेण योगिना -`यत्पादपद्ममकरन्दकणा धरित्री यन्मध्यवर्तिविवरं गगनं समग्रम् । यद्गात्रसङ्गिकिरणत्रसरेणुरर्कस्तस्यास्तवाम्ब वपुषो मितिरीशवेद्या ।।' इति । चरणान्येव पङ्केरुहाणि । चरणाश्चत्वारः शुक्लरक्तमिश्रनिर्वाणा इति । तत्र सत्त्वप्रधानः शुक्लः, रजःप्रधानो रक्तः, तमः प्रधानो मिश्रः, गुणातीतो निर्वाणः । तेषां ध्यानस्पानानि -शुक्लरक्तयोराज्ञाचकं द्विदलम् , मिश्रस्य हृत्कमलम् , निर्वाणस्य सहस्रदलं द्वादशान्तश्रम् । शुक्लरक्तयोः ब्रह्मविष्णू ध्येयौ, मिश्रे रुद्रः, निर्वाणे साक्षात्परमानन्दनिर्भरः सदाशिवरूपः सहस्रदलकमलकर्णिकारूपः चन्द्रमण्डलगत्सुवाभिराप्लाव्यमानश्चिन्तनीयः । तथा च श्रुतिः -`चरणं पवित्रं विततं पुराणम् । येन पूतस्तरति दुष्कृतानि । तेन पवित्रेण शुद्धेन पूताः । अति पाप्मानमरातिं तरेम । लोकस्य द्वारमर्चिमत्पवित्रम् । ओजस्वद्भ्राजमानं महस्वत् । चरणं नो लोके सुधितां दवातु ।' इति । तथा च तव रक्तचरणपङ्केरुहभवं पांसुं रजोगुणं संचिन्वन् विरिञ्चिः लोकान् सृजति । विष्णुः शुक्लचरणपङ्केरुहभवं पांसुं सत्त्वगुणं संचिन्वन्नेनं विधिसृष्टं प्रपञ्चं शिरसां सहस्रेण वहति । प्रपञ्चभारं वहति धत्ते रक्षति इत्यर्थः । हरः मिश्रचरणपङ्केरुहभवं पांसुं तमोगुणं संचिन्वन् विधिसृष्टप्रपञ्चं चूर्णीकृत्य भसितोद्धूलनविर्धि भजति । तदुक्तं दत्तात्रेयेण महायोगिना - `भ्रूमध्यगौ विधिहरी तव रक्तशुक्लौ पादौ रजोऽमलगुणौ खलु सेवमानौ । सृष्टिस्थिती वितनुतो हृदये तृतीयमङ्घ्रिं भजन्हरति विश्वमुदग्रमुग्रः ।। तुर्यं तवाम्ब चरणं निरुपाधिबोधं सान्द्रामृतं शिवपदे सततं नमामि ।।' इति । सांप्रदायिको रहस्यार्थो गुरुगम्यः । इति द्वितीयपद्यार्थः ।। २ ।।

३.
अविद्यानामिति । अविद्यानांं - न विद्यते विद्या येषां ते अविद्याः, तेषामन्तस्तिमिरमनेकजन्मसंचितं दुर्वासनासमासादितमहं ममेति बुद्धिविजम्भिततापत्रयसंपादितमज्ञानं तस्य मिहिरोद्दीपनकरी सूर्योन्मीलनकरी; तन्नाशकविद्योद्बोधिनीति यावत् । क्वचित्पाठः - तिमिरमिहिरद्वीपनगरीति । मिहिराणां द्वीपं द्वादशादित्यानां भूमिः तत्र नगरी तेषां निजवसतिः, द्वादशादित्या यत्र युगपदुदयं प्राप्नुवन्ति तादृशद्वीपनगरी । यतः सर्वदा परिभ्रमणं कुर्वतः सूर्यस्य गिरिकुहरकोटराद्यन्तर्गततिमिरनाशकत्वं नास्ति, ततः तदपेक्ष्याप्यधिकतरप्रकाशकारिणीत्यर्थः । जडानाम् ; - कर्तव्याकर्तव्यबुद्धिप्रकाशशून्यानाम् , चैतन्यस्तबकः उत्तरोत्तरलोकोत्तरबुद्धिचमत्कारव्यतिकरः, तस्य मकरन्दस्त्रुतिः सहृदयविद्वज्जनान्दसंदोहसंपादकरसविशेषधारा, तस्याः सृतिः सरणिः । दरिद्राणां चिन्तामणिगुणनिका चिन्तामणिमयी माला । जन्मजलधौ जन्मेत्युपलक्षणम् ; जन्ममरणादिबहुविधक्लेशसंचयवीचिमालिनि मग्नानाम् , मुररिपुवराहस्य विष्णुरूपादिवराहस्य दंष्ट्रा तदुद्धारकारी भवति । एतादृश्यास्तव स्तुतौ प्रवृत्तस्य मम अविद्याजडस्य दारिद्यं जन्ममरणादिक्लेशसमुद्रोन्मज्जनानि न सन्ति ; सर्वथेति भावः । एतावता - `बालार्ककोटिरुचिरां स्फटिकाक्षमालां कोदण्डमिक्षुजनितं स्मरपञ्चबाणान् । विद्यां च हस्तकमलैर्दघतीं त्रिनेत्रां ध्यायेत्समस्तजननीं नवचन्द्रचूडाम् ।।' इति कामराजमातृकादेवता सूचिता भवति । आदौ श्रीविद्योपासकानां कामराजमातृकान्यासस्यावश्यिकत्वात्तस्या ध्यानं सूचितम् । अथ वा त्रयाणां वेदानां पुरा त्रिपुरेति वाग्भवबीजस्य त्रिपुरारूपतयोक्तत्वात् तदेव बीजं सूचितम् । तथा ही - ऋग्वेदसामवेदयोरादिवर्णावकारौ । तथा यजुर्वेदस्यादिवर्ण इकारः । सामवेदादिवर्णयजुर्वेदादिवर्णयोः संधौ कृते एकारो भवति । पुनः ऋग्वेदाकारस्य एकारेण संधौ कृते ऐकारो भवति । तेन अर्धेन्दुना सहितः स वाग्भवो भवति । तदुक्तं कादिमते -`अकारादिः सामवेदो ऋग्वेदस्तु तदादिकः । यजुर्वेद इकारादिस्तेषां संयोगतः शुचिः ।। तन्निष्पत्तिं शृणु प्राज्ञे प्रोक्तामुद्धारतः क्रमात् । विलिख्य योजयेत्पूर्वं शब्दशास्त्रानुसारतः ।। गुणसंध्या ऋग्यजुषोस्ततस्तेनापरं तथा । वृद्धिसंध्या समायुञ्ज्यादित्युत्पन्नं शुचेर्वपुः ।। तेन त्रयीमयी विद्या कार्यकारणयोगतः । बिन्दुसर्गात्मनोरैक्यरूपा सा त्वावयोर्वपुः ।। तेन बीजेन विश्वात्मरूपता सम्यगीरिता ।।' इति । प्रथमाकार अविद्यानिवर्तकः, द्वितीयो जडतानिवर्तकः, इकारः कामितफलदः, अर्धेन्दुः कैवल्यदः । तेन वाग्भवरूपता प्रतिपादिता परदेवतायाः । तदुक्तं त्रिपुरार्णवे --`हरत्यज्ञानमज्ञानाज्जडिमानमतः पुनः । इतः कामान्वितनुते कैवल्यं कलया विधोः ।। वाग्भवं प्रथमं बीजं वेदानां पुरतो यतः । त्रिपुरासंज्ञया भद्रे त्वद्रूपा विश्वविग्रहा ।। वाच्यवाचकरूपेण व्याप्नोत्यमितवैभवम् ।।' इति ।। ३ ।।

४. 
यदि स्तुतिं कर्तुं प्रवृत्तोऽसि, मम स्तुत्या किम् ? मदन्या देवतागणः हरिहरगणेशादयः प्रत्यक्षतो वराभयकराः सन्ति तान् स्तुहि ; तेषां स्तुत्या समीहितं भविष्यतीत्यत आह - त्वदन्य इति । श्लोकार्थः स्पष्टः । सत्यमुक्तं वराभयकरा त्वं न भवति । वराभययोः कृत्यं भयात्त्राणं समीहितफलवितरणं च । एतद्द्वयमपि तव चरणावेव दातुं निपुणौ । त्वदन्यदैवतेषु नटानामिव वराभयाद्यभिनयमात्रम् । तथा तवाभिनयो नास्ति । किं च, अन्यदैवगणा उपासिताः वरेण शरीरपोषणेन यावद्वाञ्छितं तावदेव ददते । तव चरणौ वाञ्छितादप्यधिकं वितरतः ; यतस्त्वं लोकानां शरण्या ; येऽप्यन्ये दैवतगणाः तेषामपि त्वमेव शरण्या । ते तु प्रतिदिनमुत्पत्तिप्रलयाभ्यामवसीदन्ति । तस्मात्तव स्मृतिर्निश्चलसिद्धिदायिनीति भावः । तदुक्तं क्रमस्तुतौ - `ईशत्त्वभावकलुषाः कति नाम सन्ति ब्रह्मादयः प्रतिदिनं प्रलयाभिभूताः । एकः स एव जननि स्थिरबुद्धिरास्ते यः पादयोस्तव सकृत्प्रणतिं करोति ।।' इति । इति चतुर्थश्लोकार्थः ।। ४ ।।

५.
तर्हि मम प्रभावः कुत्र दृष्टः यद्दृष्टान्तेन मम स्तुतिरारब्धेत्यत आह - हरिस्त्वामिति । हरिः विष्णुस्त्वां प्रणतजनसौभाग्यजननीं समाराध्य पुरा अमृतमथनादनन्तरं द्रष्टुमागतं, येन रूपेण दानवा मोहीताः तव तद्रूपं दिदृक्षुरहमिति पृष्टवन्तं मदनारिं नारायणीरूपं प्रकटीकृत्य क्षोभमनयत् । मदनपरवशं कृतवानित्यर्थः । येन स्मर्तव्यतां प्रापितः स्मर इति नाम प्राप्तवान् सोऽपि पुनः रतिनयनलेह्येन वपुषा प्राप्तविग्रहेण महता मपि मुनीनां विश्वामित्रगौतमादीनां मोहाय प्रभवतीति प्रकटार्थः । गुप्तार्थस्तु-हरिस्त्वां हे प्रणतजनसौभाग्यजननि ईमिति तुरीयवर्णरूपामाराध्य अग्रे वक्ष्यमाणप्रकारेण भावयित्वा नारीरूपमासाद्य पुररिपुमपि क्षोभमनयत् । तव रूपमसाद्येत्यर्थः । यत्किंचित्प्राकृतनार्याः मदनारेः क्षोभकरणं न संभवति यत एतावता षट्कूटया विद्यया त्वामुपास्य अग्रे वक्ष्यमाणया कामकलया भावनया भावयित्वा तव सारूप्यं प्राप्य मदनारिं मोहितवानिति भावः । षट्कूटविद्या तु लोपामुद्रोपासितविद्यया नन्दिकेश्वरोपासितविद्यया च भवति । तदुक्तं ज्ञानार्णवे -`लोपामुद्रां पुनर्देवि विलिखेत्तदनन्तरम् । नन्दिकेश्वरविद्या च षट्कूटा वैष्णवी भवेत् ।।' इति । लोपामुद्राविद्या अग्रे वक्ष्यते । नन्दिकेश्वरविद्या तु ज्ञानार्णवे - `कामराजाख्यविद्याया वाग्मवे मादनं त्यजेत् । चन्द्रं तत्रैव संयोज्य कामराजमतःपरम् ।। हित्वा चन्द्रं मुखे कुर्याद्विद्येयं नन्दिपूजिता ।।' इति । विद्येयं स्पष्टीभविष्यत्यग्रे । लोपामुद्राविद्योद्धारेण कामराजविद्या चाग्रे वक्ष्यते । स्मरोऽपि अनेनैव विधिना कामराजविद्यामुपास्य महामुनीनां मोहको जात इति भावः । इति पञ्चमपद्यार्थः ।। ५ ।।

६.
भवतु हरिर्मत्सारूप्यमासाद्य पुररिपोः क्षोभकरः । मदनो रावणादिवत्करालदर्शनः सन् मुनीनां मोहकः कुतो न स्यादित्यत आह - धनुरिति । पुष्पमयं धनुः सुकुमारतरं न वज्रसारायमाणम् । ज्या चञ्चलतरञ्चरीकमयी ; पञ्च विशिखाः, नाधिकाः, तेऽपि पौष्पाः ; सहायो वसन्तः कादाचित्कः समयः । स्मररथः मलयानिलः मन्दगमनः । तथाऽपि एतत्सर्वं जगत्स्वयमनङ्गः, हे हिमगिरिसुते दयारसशीतले विजयते । तवापाङ्गात् कामपि कृपां विशिष्य निर्वक्तुमशक्यां लब्ध्वा विजयते । एतावता रावणादिवन्न क्रूरदर्शनः, अतिसौम्यदर्शनः, आयुधादयोऽप्येतादृशाः, तथाऽपि जगद्विजयते इति यत् तद्भवत्याः कृपाकटाक्षमहिम्नेति भावः ।। ६ ।।

७.
तर्हि मां कीदृशीं ध्यात्वा स्तौषीत्यत आह - क्वणत्काञ्चीति । क्वणत् काञ्चीदाम यस्याः सा क्‌वणत्काञ्चीदामा, डाबन्तः । करिशाबककुम्भस्तनभरा । करिशब्दोऽत्रोपरञ्जकः ;  यथा - स्तनचूचुकमिति । कलभशब्देनैव करिशाबकस्य प्राप्तत्वात् । अथवा, करिषु कं प्रकाशं लभत इति करिकलभः करिवर इति यावत् । तस्य कुम्भौ तयोरिव स्तनभरौ यस्याः सा । परिक्षीणा मध्ये क्षाममध्या, राकाशशाङ्कानना, एैक्षवं धनुः पुष्पमयबाणान् पाशं  सुवर्णमयम् , सुवर्णमयमङ्कुशं च धारयन्ती । तदुक्तं मनोरमायाम् - `सौवर्णौ पाशाङ्कुशौ वामदक्षिणकरयोर्ध्येयौ' इति । अधस्तनकरयोर्वामदक्षिणक्रमेण घनुर्बाणा ध्येयाः । उपरितनयोः वामदक्षिणक्रमेण पाशाङ्कुशौ ध्येयौ । केषांचित्संप्रदाये शक्तीनां दक्षिणवामकरयोगेन पाशाङ्कुशौ ध्येयौ; अन्येषां च वामदक्षिणक्रमेणेति । पुरस्तादास्तां नः प्रत्यक्षा भवतु । प्रार्थनायां लोट् । पुरमथितुराहोपुरुषिका, अहोपुरुषशब्दाद्वूञि कृते शब्दोऽयं सिद्धः । दर्पातिशयसंभावना ; `आहोपुरुषिका दर्पाद्या स्यात्संभावनाऽऽत्मनि' इत्यमरः । त्रिपुरं दिधक्षुः दर्पातिशयेन आत्मनि तृपप्रायमेतत्त्रिपुरमिति यान् संभावनादीन् कृतवान् सा भवल्लक्षणा पुरस्तादास्तां नः । पुरारेर्या अकुण्ठिता शक्तिः सा त्वमेव, त्वद्युक्तः सर्वत्र प्रभवति इति `शिवः शक्त्या युक्तो यदि भवति' इति पूर्वोक्तार्थः स्मारितः । न इति बहुवचनं संतोषातिशयेनात्मनो गौरवख्यापनार्थम् ।। ७ ।।

८.
ध्यानमुक्तम् ; कुत्र ध्येयाऽहमित्यत आह - सुधासिन्धोरिति । अमृताम्बुधिमध्ये कल्पवृक्षवाटिकावृते कदम्बोपवनयुते नवरत्नखचितद्वीपे चिन्तामणिघटितकुड्यस्तम्भप्राकारतोरणादिमण्डितगृहे शिवाकारभाजि मञ्चे, सदाशिव एव मञ्चीभूत इत्यर्थः । तथा मञ्चचरणीभूतविधिहरिरुद्रेश्वरविलसिते मञ्चीभूते सदाशिवे परमासने परमशिवपर्यङ्कनिलयां परमशिवः गुणातीतः सकलप्रपञ्चसाक्षी सच्चिदानन्दसुन्दरः त्वदपेक्षया पर्यङ्कतां प्राप्त इत्यर्थः । तत्र निषण्णां त्वां धन्याः कतिपये पश्चिमजन्मानः चिदानन्दलहरीं परमां शिवाविनाभूतां भजन्ति । तदुक्तं रुद्रयामले - `यस्य नो पश्चिमं जन्म न स्वयं यो महेश्वरः । स न प्राप्नोति परमां दशपञ्चाक्षरीमिमाम्' ।। इति । अनेन ध्यानयोगेन भजतो जन्ममरणदुःखाम्वुधेरुन्मज्जनं भवतीति भावः । शिव एकारः एकादशस्वरः ; तेन त्रिकोणं , परमशिवो बिन्दुः तन्निलयां श्रीचक्रान्तर्गतत्रिकोणमध्यबिन्दुनिलयां भजन्तीति सांप्रदायिकार्थो गुरुगम्यः ।। ८ ।।

९.
ध्यानं त्रिविधम् - स्थूलं सूक्ष्मं परं चेति । क्वणत्काञ्चीदामेति स्थूलध्यानमुक्तम् । चिदानन्दलहरीमित्येनन परं ध्यानमुक्तम् । इदानीं सूक्ष्मध्यानमाह - महीमिति ।। षट् चक्राणि मूलाधार स्वाधिष्ठानमणिपूरकानाहतविशुदअध्याज्ञाऽऽख्यानि क्रमेण पृथिव्यादिपञ्चमहाभूतानां मनसश्च स्थानानि । एतच्चक्रषट्कं कुलपथमित्युच्यते । तदुपरि शिरसि सहस्रदलमकुलपथमित्युच्यते । हे कुण्डलिनीस्वरपे परमेश्वरि. महीं मूलाधारे भित्त्वा, चतुर्दलपद्मं महीस्थानं भित्त्वेत्यर्थः । स्वाधिष्ठाने कं जलं भित्त्वा षड्दलं भित्त्वा, मणिपूरे हुतवहस्थितिं दशदलं भित्त्वाः अत्र व्यत्ययेन योजना, स्वाधिष्ठानमणिपूरकयोः शांभवमतानुसारेण संज्ञाव्यत्ययो वा । हृदि मरुतमनाहतं द्वादशदलं भित्त्वा, आकाशमुपरि कण्ठे विशुद्ध्याख्यं षोडशदलं भित्त्वा, भ्रूमध्ये मानसस्थाने द्विदलं भित्त्वा ;  एतच्चक्रषट्कं कुलपथमित्युच्यते ; अकुलपथे सहस्रारे सहस्रदले रहसि पत्या परमशिवेन सह विहरसे । एतावता एवं सूक्ष्मध्यानयोगेनोपास्यमाना भूमित्यागादियोगसिद्धिं दिशसि । सहस्रदलेन संयुज्यमाना निर्वाणपदवीं दिशसीति भावः । तदुक्तं रहस्यसिद्धिसोपाने - कुण्डलिन्या महीभेदे योगी त्यजति मेदिनीम् । सलिलस्थानयोगेन जले चलति योगवित् ।। वह्रेर्भेदे जलमिव स्पृशत्यग्निं ज्वलच्छिखम् । मरुद्भेदे शीघ्रगतिर्याति क्रोशशतं क्षणात् ।। व्योमभेदे खे चरति मनोभेदे मनोगतिः । यत्र कामयते तत्र याति लोकत्रयेऽपि च ।। संयोजयञ्छिवपदे शिव एव प्रजायते । कर्ता हर्ता च सर्वत्र सुरासुरनमस्कृतः ।। इति । सूक्ष्मव्यानेन सूचितं कुण्डलिन्या भूमिकात्रयमुन्नयम् । भूमिका अन्वयभूमिका प्रत्यावृत्तिभूमिकेत्यनेन पद्येनोक्तम् ९ ।।

१०.
 अपरे त्वाहुः - सुधाधारासारैरिति । सुधाधारासारैरमृतधारासंपातैः चरणयुगलान्तर्विगलितैः भ्रूमध्यगतशुक्लरक्तचरणमध्यमार्गतो निष्यान्दमानैः प्रपञ्चं मानसस्थानादिषट्चक्ररूपं कुलपथं सिञ्चन्ती ; एतेनान्वयभूमिकोक्ता । प्रत्यावृत्तिभूमिकामाह - पुनरपि रसाम्नायाः षडाम्नायाः पूर्वदक्षिणपश्चिमोत्तरोधर्वानुत्तराः ; एते शक्तेराम्नायाः स्थानानि, पार्थिवाप्यानलवायव्यनाभसमानसादिशांभवाम्नायाः ; एतेषां स्थानानि अनुत्तरादिक्रमेण, भ्रूमध्यादिमानसादिक्रमेण वा । तेषां महसा । एतेषां षण्णां प्रकाशकतेजसा स्वां भूमिमवाप्य मूलाधारमवाप्य । भुजगनिभमध्युष्टवलयं सार्धत्रिवलयम् , आत्मानं कृत्वा कुलकुण्डे मूलाधारान्तर्गतचतुर्दलपद्मकर्णिकामध्यवर्तित्रिकोणे स्वपिषि । कुहरिणि कुहरं रन्ध्रविशेषः तद्वति गुप्तस्थान इत्यर्थः । एतेन पद्यद्वयेन कुण्डलिनीरहस्यसोपानमभिहितम् । तदुक्तं चतुःशत्याम् - `मूलादिब्रह्मरन्ध्रान्तं रक्तोर्णातन्तुसंनिभाम् । कुलकुण्डलिनीं नित्यां विद्युदुल्लासदृक्तनुम् ।। मत्तालिकुलझंकारसवृक्षतरनादिनीम् । उन्नीयोन्नीय चक्रेषु त्र्कमात्स्यन्दति वैभवम् ।। अनुभूय परं गत्वा पीत्वा कुलपरामृतम् । अकुलात्कुलसंभूय (कुलकं भूयः) कुलादकुलकं महः ।। एवं मां सुन्दरीं ध्यायेत्सूक्ष्मध्यानं प्रकीर्तितम् ।।' इति ।। १० ।।
 
 ११.
 `शिवाधारे चक्रे' इत्यादि श्रीचक्रं सूचितम् । इदानीं श्रीचक्रस्य स्वरूपमात्रमाह - चतुर्भिरिति । चतुर्भिः श्रीकण्ठैः शिवैः शिवयुवतिभिः शक्तिभिः । शिवानामध ऊर्ध्वग्रास्त्रिकोणाः शिवाः, अधोमुखकोणाः शक्तयः ताभिः प्रभिन्नाभिः शम्भोर्नवभिः मूलप्रकृतिभिः श्रीचक्रभूताभिर्नवयोनिभिः, त्रयश्चत्वारिं शत्कोणाः वसुदलकलास्रनिवलयत्रिरेखाभिः अष्टदलषोडशदलवृत्तत्रयभूगृहत्रयैः सह तव चरणकोणाः परिणताः । तव चरणयोः कोणपरिणतय एवेत्यर्थः । तदुक्तं भवति - श्रीचक्रान्तर्गतबिन्दुरूपस्यशंभोरूर्ध्वाधःस्थितनवयोनिभिः श्रीचक्रमूलकारणभूताभिर्निष्पन्नत्रिकोणाष्टकोणदशारद्वयचतुर्दशाराणां त्रिचत्वा रिंशत्कोणाः अष्टदलषोडशदलवृत्तत्रयचतुर्द्वारोपशोभितभूगृहत्रयैः सार्धं तव चरणकोणाः परिणताः । तव चरणकोणपरिणतिरूपं श्रीचक्रं विलसितमिति भावः । तदुक्तं संकेतपद्धतौ - `पञ्चशक्तिचतुर्वहिसंयोगाच्चक्रसंभवः' इति । चतुर्वह्नयः रुद्रा इत्यर्थः, `रुद्रो वा एष यदग्निः' इति श्रुतेः । अथर्वणश्रुतिरपि सौभाग्यकाण्डे -`तिस्रः पुरस्त्रिपथा विचर्षणा अत्राकथा अक्षराः संनिविष्टाः । अधिष्ठायैना अजरा पुराणी महत्तरा महिमा देवतानाम् ।। नवयोनिं नव चक्राणि दीधिरे नवैव योगा नव योगिन्यश्च । नवानां चक्रा अधिनाथाः स्योना नव भद्रा नव मुद्रा महीनाम् ।। एका स आसीत्प्रथमा सा नवासीदा सोनर्विशादा सोनत्रिंशत् । चत्वारिंशादथ तिस्त्रः समिधा उशतीरिव मातरो माऽऽविशन्तु ।।' इति । अस्योद्धारक्रमस्तु `वृत्तं कृत्वेष्टमानेन सूत्रं पूर्वापरायतम् । विन्यस्य विभजेदष्टचत्वारिंशद्विभागतः ।। षष्ठे षष्ठे पञ्चमे च तृतीयेऽथ तृतीयके । चतुर्थेऽथ तृतीये च षष्ठे षष्ठांशके पुनः ।। विधाय नव चिह्वानि तेषु सूत्राणि दापयेत् ।। नव याम्योत्तराग्राणि तेषामुभयपार्श्वतः । आद्यद्वितीय तुर्याणां तथा पञ्चमषष्ठयोः ।। अष्टमान्तिमयोर्विद्वानग्निबाणे कलांशकान् । पुराणद्व्यष्टवेदाग्निसंख्यांशान्मार्जयेत्क्रमात् ।। शनिमध्ये रवेरन्तौ चन्द्रान्तौ केतुमध्यतः । मङ्गलान्तौ वृत्तमध्ये बुधान्तौ राहुमध्यतः ।। गुरोरन्तौ भौममध्ये शुक्रान्तौ सोममध्यतः । शन्यन्तौ वृत्तमध्ये तु राह्वन्तौ रविमध्यतः । केत्वान्तौ बुधमध्ये तु योजयेत्क्रमतो बुधः ।। मध्यवह्निस्फुरद्रूपवमष्टद्विदशवह्निकम् । चकुर्दशानलद्योतं श्रीचक्रं जायते परम् ।। तद्बहिर्वसुपत्राव्जं तद्बहिः षोडशच्छदम् । वृत्तत्रितयसंशोभं त्रिरेखाञ्चितभूगृहम् ।। त्रिधामनिलयं द्वारचतुष्टयसुशोभितम् । सर्वतेजोमयं दिव्यं सोमसूर्यानलात्मकम् ।।' इति ।। षोडशकलाः सप्तविंशतिनक्षत्राणि ;  तेन त्रिचत्वारिंशत्कोणात्मना सोमरूपता द्वादश कलाः द्वादश मूर्तयः, द्वादश राशयः, वेदत्रयी, उदात्ताद्याः स्वाराः, तेन त्रिचत्वारिंशत्कोणात्मना सूर्यरूपता । मध्यत्रिकोणः साक्षात्स्फुरद्रूपबिन्दुचक्रतेजोविलासः । तस्य विलासाः अष्टकोणात्मना अष्टौ मूर्तयः - जातवेदाः सप्तजिह्वः हव्यवाहनः कौमारतेजाः अश्वोदरजः वैश्वानरः विश्वमुखो देवमुख इति । दश कलाः, दश विभूतयः-विराट् स्वाराट् अभिभूः सुभूः विभू प्रभ्वी प्रभूतिः शिवा विभूतिः इति । दशकलात्मनाऽन्तर्दशारं, दशविभूत्यात्मना बाह्यदशारम् ; सात्त्विकराजसतामसजिह्वात्मना चतुर्दशारमिति वह्निरूपता ;  तथा च श्रुतिः -`प्राचीमनु प्रदिशं प्रेहि विद्वानग्नेरग्ने पुरो अग्निर्भवेह । विश्वा आशा दीद्यानो विभाद्यूर्जं नो धेहि द्विपदे चतुष्पदे' (तै. सं. ४.६.५) इति । अस्यार्थः - अग्नेः प्राचीं दिशमनु पश्चात् प्रदिशं विदिशं प्रेहि प्रकर्षेण इहि गच्छ । सर्वत्र दीप्यस्व, विद्वान् , यतस्त्वं विद्वान् सर्वं रहस्यं वेत्सीति भावः । अग्नेरग्नेः पुरः अग्निर्भवेह ; त्रिकोणस्य त्रिकोणस्य पुरः अग्निर्भवेह ; एतावता त्रिकोणचतुष्टयमूर्ध्वमुखं स्पष्टीकृतम् । विश्वा आशा दीद्यानः, आशा दिशः, विश्वा विश्वसंख्याः प्राप्य दीप्यमानः विभाहि; विश्वं भुवनं तत्संख्यां चतुर्दश, तेन चतुर्दशाररूपेण दीप्यस्वेति संपन्नोऽर्थः । ऊर्जं नो घेहि द्विपदे चतुष्पदे । मनुष्यगवादिचतुष्पदे अन्नं धेहि । एतच्चतुर्दशारदशारद्वयाष्टकोणबिन्दुभिः स्फुरद्रूपं दिव्यचक्रमष्टदलषोडशदलचतुरश्रत्रयगतद्वारचतुष्टयैः षट्त्रिंशत्तत्वात्मकैर्विष्टितं परदेवताया आसनमिति सिद्धम् । श्रुत्यन्तरं च -`ऋतावानं वैश्वानरमृतस्य ज्योतिषस्पतिम् । अजस्रं घर्ममीमहे' (तै. सं. १. ५. ११) इति । अस्यार्थः - विश्वानराणां संबन्धी वैश्वानरः ; सर्वदेवमुख इत्यर्थः, `अग्निमुखा वै देवाः' इति श्रुतेः । ऋतस्य ज्योतिषस्पतिम् । ऋतमग्निम् , `अग्निर्वा ऋतम्' इति श्रुतेः । जात्येकवचनम् । अग्निमात्रस्य पतिम् ; अजस्रं अचः अस्राणि यस्य सोऽजस्रः स चास्रं चतुर्दशास्रं वा, बिन्दुविसर्गयोरचां मध्ये गणनाभावाच्चतुर्दशैवाचः ; ईमहे जानीमहे । अथवा, विश्वसंबन्धी वैश्वः, वैश्वश्चासावनलश्च वैश्वानरः ; रलयोरभेदः । यथा `सरिरस्य मध्यात्' इति । विश्वाकारेण चतुर्दशभुवनरूपास्राकारेण दीप्यमानानामपरमजस्रं नवास्रं घर्मं सूर्यात्मकमीमहे इति चक्रोद्धारप्रपञ्चो गुरुमुखादवगतो ज्ञापितः ।। ११ ।।
 
 १२.
 इति श्रीचक्रमुक्त्वा तदधिष्ठात्र्याः परदेवतायाः सौन्दर्यगुणान् स्तोतुं भूमिकां रचयति - त्वदीयमिति । हे तुहिनगिरिकन्ये त्वदीयं सौन्दर्यं ब्रह्मादयः कवीन्द्राः वेदविद्याप्रणेतारः भवत्सौन्दर्यं तुलयितुमुपमानोपमेयभावेन वर्णयितुं कथमपि कल्पन्ते; न कथमपीत्यर्थः, उपमनाभावादिति भावः । यदालोक्य औत्सुक्यादौत्कण्ठ्याद्विशेषात् मनसा आलोक्य ध्यात्वा अमरललना देवाङ्गनाः तपोभिः दुष्प्राणं गिरिशसायुज्यपदवीं यान्ति; अमरभोगान्विहाय त्वद्ध्यानयोगेन शिवसायुज्यं प्राप्नुवन्तीति भावः । अथ वा, अमराणां, ललनं विलासो येषां ते अमरविलासा अप्रतिहतवैभवाः तपोभिः दुष्प्रापां गिरिशसायुज्यपदवीं यान्ति । तव ध्यानयोगेन अमरोचितानाभोगाननुभूयान्ते शिवसायुज्यं प्राप्ता इति भावः ।। १२ ।।
 
 १३.
 यत्र ब्रह्मादयोऽपि यद्वर्णने कुण्ठितास्तत्र हि त्वत्सौन्दर्यवर्णने को वा वराकः, तथाऽपि तवैव दयाकलितापाङ्गकणिकापातेन तव सौन्दर्यादिगुणवर्णने प्रवृत्तोऽस्मीति वर्णयति - नरमिति । नरं वर्षीयांसं वृद्धं कुरूपं नर्मसु क्रीडामु जडमनभिज्ञं तव कृपातरङ्गितापाङ्गपातेन अनुगृहीतं विगलितकबरीभाराः कुर्चस्रस्तवसनाः हठात् त्रुट्यत्काञअच्यो विगलितदुकूला अनुधावन्ति शतशः अहमहमिकया पश्चाद्धावन्ति । लज्जापरित्यागेन तदेकचित्ता उन्मादाख्यव्यभिचारिभावपरवशा भ्राम्यन्ति । एतावता तवापाङ्गमहिमा एतादृशः ; त्वत्सौन्दर्यगुणं कः समर्थो वेत्तुमिति भावः ।। १३ ।।
 
 १४.
 अपाङ्गमहिमानमभिधाय चरणमहिमानमाह - क्षिताविति । अत्रैवं व्यवस्था । अत्र पूर्वतन्त्रमुत्तरतन्त्रमिति द्वैविध्यम् । पूर्वतन्त्रं शक्तिपुरःसरम् ; उत्तरतन्त्रं शिवपुरस्सरम् । शक्तिपुरस्सरं शाक्तमुच्यते ; शिवपुरस्सरं शंभवमुच्यते । शांभवे शिवशक्योस्तेजोभिरेवोत्पन्ना आवरणदेवता रश्मय उच्यन्ते । शांभवं षडन्वयात्मकं तन्त्रम् । षडन्वयास्तु मानसनाभसवायव्यतैजसाप्यपार्थिवाः । एतेषामुत्पत्तिक्रम उच्यते । निर्गुणस्य सकलप्रपञ्चसाक्षिणः सच्चिदानन्दरूपस्य शिवस्य विश्वोत्पादनलीलासमुल्लसितस्फुरणविशेषादिनेशशक्तेः सकाशात् परा नाम शक्तिरुत्पद्यते । सा च प्रपञ्चोन्मीलनलीलानुग्राहकमनोऽधिष्ठात्री सती ब्रह्मरन्ध्रादिभ्रूमध्यान्तव्यापिनीमुपाधिसरणिं समासाद्य मज्जाधिदेवतेति निगद्यते । तया चेच्छाज्ञानक्रियाकुण्डलिनीमातृकेति देवता उत्पन्नाः, नभोवायुतेजोजलभूमिस्थानेषु कण्ठहृदयनाभिलिङ्गगुदोर्ध्वविभागेषु विशुद्ध्यनाहतस्वाधिष्ठानमणिपूरमूलाधारसंज्ञेषु विलसन्ति । ताश्च त्वगसृङ्मांसमेदोऽस्थिदेवताः । तथा चैताभिर्देवताभिः सचराचरं विश्वं समुज्जृम्भते । तन्मध्ये कुण्डलिनीमातृकाभ्यां षडन्वयं तन्त्रमेतच्छांभवमुत्पन्नं सर्गादौ ; पश्चात्सकलः प्रपञ्च उत्पन्नः । तदुक्तं कुब्जिकातन्त्रे -`शिवस्य निष्प्रपञ्चस्य परमार्थशरीरिणः । चिदुल्लासात्परा जाता पञ्चानां मातृरूपिणी ।। अन्वयानां मार्गयोगात्सैका षोढा प्रजायते । परा चेच्छा तथा ज्ञानक्रियाकुण्डलिनीति च ।। मातृका चाष्टधा प्रोक्ता पराभेदास्ततः स्मृताः । कुण्डलिनीमातृकाभ्यां च षोढा भिन्नं मयूखकम् ।। नानाविधं सुविततं तन्त्रमेतत् षडन्वयम् । उत्पन्नं शांभवं पश्चाज्जगदेतच्चराचरम् ।।' इति । तथा च श्रुतिः -`इयमेव सा या प्रथमा व्यौच्छत् । सा रूपाणि कुरुते पञ्च देवी । द्वे स्वसारौ वयतस्तन्त्रमेतत् । सनातनं विततं षण्मयूखम्' इति । अस्यार्थः - सा या प्रथमा व्यौच्छक् सा प्रसिद्धा इयमेव या प्रथमां जगदादिः व्यौच्छत् प्रकटीबभूव, परेति यावत् । सा रूपाणि पञ्च देवी दीव्यतीति देवी स्वलीलया इच्छाज्ञानक्रियाकुण्डलिनीमातृकेति पञ्चरूपाणि कुरुते । तत्र द्वे स्वसारौ कुण्डलिनीमातृके, एतच्छांभवं तन्त्र षोढा विस्तीर्यमाणमयूखं सनातनं अनादिसिद्धपरम्परयाऽनुवर्तमानं वयतः विस्तारयतः पृथिव्यादिस्थानेषु षट्पञ्चाशदादिभेदेन मयूखजालं विस्तारयन्तीत्यर्थः । क्षितौ पार्थिवतत्त्वरूपा अष्टाविंशतिरश्मयः । पार्थिवतत्त्वानि तु पञ्च तन्मात्राः पञ्च भूतानि पञ्च ज्ञानेन्द्रियाणि पञ्च कर्मेन्द्रियाणि अन्तःकरणचतुष्टयं कालः प्रकृतिपुरुषमहत्तत्त्वानीत्यष्टाविंशतिः। शिवशक्तिसंबन्धभेदेन द्विविधानि ; तेन षट्पञ्चाशत् । तेषां नामानि अग्रे वक्ष्यन्ते । आप्यतत्त्वानि षड्विंशतिः - पञ्च भूतानि, पञ्च ज्ञानेन्द्रियाणि पञ्च कर्मेन्द्रियाणि दश, तेषामर्था दश, मन इति । शैवशाक्तभेदेन द्विपञ्चाशत् । तैजसत्वानि एकत्रिंशत् - पञ्च भूतानि पञ्च तन्मात्राः ज्ञानेन्द्रियाणि कर्मेन्द्रियाणि सार्थानि मन इत्येकत्रिंशत् । शिवशक्त्योर्विभागेन द्विषष्टिः । वायव्यतत्त्वानि सप्तविंशतिः महत्तत्त्वन्यूनपार्थिवतत्त्वानि ; शिवशक्तिविभागेन चतुःपञ्चाशत् । दिवि षट्त्रिंशत् - शिवः, शक्तिः, सदाशिवः, ईश्वरः, शुद्धविद्या, माया, कला, विद्या, रागः, कालः, नियतिः, पुरुषः, प्रकृतिः, अहंकारः, बुद्धिः, मनः ज्ञानेन्द्रियाणि, कर्मेन्द्रियाणि, शब्दस्पर्शरूपरसगन्धाः पञ्च, पञ्च भूतानिती । शिवशक्तिविभागतः द्विसप्ततिः । मानसतत्त्वानि द्वात्रिंशत् । तथा हि - परा चतुर्विधा - परा पश्यन्ती मध्यमा वैखरीति । इच्छा पञ्चविधा - कर्तुं कारयितुमुपकर्तुं प्रतिकर्तुमुदासितुमिति । ज्ञाना चतुर्विधा । `ज्ञानं द्विविधम्, सालम्बं निरालम्बं च । सालम्बं त्रिविधम् - ज्ञातृज्ञेयज्ञप्तिरूपेण । निरालम्बमपि त्वमहं त्वदीयं मदीयमिति चतुर्विधम्' इति योगिनीहृदये । क्रिया सप्तधा - इष्टं पूर्तं स्वाध्यायो जपः पूजा तपो दानमिति । कुण्डलिनी चतुर्विधा भूमिकाभेदेन - उन्नयः लयः प्रत्यावृत्तिर्विश्रान्तिरिति । मातृकाऽष्टधा वर्गाष्टकभेदेन । एवं द्वात्रिंशतत्वानि मानसानि । एवं पार्थिवादितत्वरूपाः षष्ट्युरत्रिशतं मरीचयः शांभवाः । तथा च कुब्जिकातन्त्रे - "आदौ परा चतुर्धा स्याद् द्वितीयेच्छा च पञ्चधा । तृतीया वेदधा ज्ञाना चतुर्थी सप्तधा क्रिया ।। पञ्चमी कुण्डली द्विर्धिः षष्ठी स्यान्मातृकाऽष्टधा । परातोऽजायतेच्छा हि सा च व्योमपतिः स्मृता ।। षट्त्रिंशन्नायिका प्रोक्ता कण्ठस्थानसमाश्रिता । इच्छातो जायते ज्ञाना सा च वायोरधीश्वरा ।। सप्तविंशतिरश्मीनां पतिः साऽनाहताश्रया । ज्ञानतोऽभूत्क्रिया व्यक्ता सा च वह्नीश्वरी मता ।। एकत्रिंशद्रश्मिपतिः स्वाधिष्ठानं समाश्रिता । क्रियातः कुण्डली व्यक्ता सा स्यात्सलिलनायिका ।। सप्तविंशतिरश्मीनां मणिपूरं समाश्रिता । कुण्डल्या मातृका जाता सा क्षितेरीश्वरी मता ।। अष्टाविंशतिरश्मीनामक्षीवादारमाश्रिता । शिवशक्तिविभागेन द्विविधा शांभवाज्ञया ।। षष्ट्युतरं तु त्रिशतमेवं शंभुमरीचयः । परादिशक्तिभिः षड्भिर्नायकैः सहिता पुनः । द्विसप्तत्यधिकं त्रीणि शतान्याहुर्मनीषिणः ।। एषां स्मरणमात्रेण जीवन्मुक्तो महीं चरेत् । सर्वेषां स्मरणाशक्तः षट्सु चैकमपि स्मरेत् ।। एतेषां स्मृतितो लोकः पापहा पूजनात्पुनः । लक्ष्मीवान् ध्यानतो जीवन्मुक्तो रश्मिकुले वसेत् ।।" इति ।। मूलाधारमध्ये अग्रे वक्ष्यमाणौ शिवौ पूज्यौ । एतयो रश्मयः - १ उड्डीश्वरः, २ उड्डीश्वरी ३ जलेश्वरः, ४ जलेश्वरी, ५ पूर्णेश्वरः, ६ पूर्णेश्वरी, ७ कामेश्वरः, ८ कामेश्वरी, ९ श्रीकण्ठः, १० गगना ११ अनन्तः, १२ स्वरसा, १३ शंकरः, १४ मतिः, १५ पिङ्गलः, १६ पातालदेवी, १७ नारदाख्यः, १८ नादा, १९ आनन्दः, २० हाकिनी, २१ आलस्यः, २२ डाकिनी, २३ महानन्दः, २४ लाकिनी, २५ योग्यः, २६ काकिनी, २७ अतीतः, २८ शाकिनी, २९ पादः, ३० हाकिनी, ३१ आधारेशः, ३२ रक्ता  ३३ चक्रीशः, ३४ चण्डा, ३५ कुरङ्गीशः, ३६ कराला, ३७ मदध्रीशः, ३८ महोच्छुष्मा, ३९ अनादिविमलः, ४० मातङ्गी, ४१ सर्वज्ञविमलः, ४२ पुलिन्दा, ४३ योगविमलः, ४४ शम्बरी, ४५ सिद्धविमलः, ४६ वाचापरा, ४७ समयविमलः ४८ कुलालिका, ४९ मित्रेशः, ५० कुब्जा, ५१ उड्डीशः, ५२ लघ्वी, ५३ षष्ठीशः, ५४ कुलेश्वरी, ५५ चर्याधीशः, ५६ अजा; सर्वत्र शिवे आनन्दनाथश्रीपादुकां पूजयामीति योजनीयम् । शक्तौ अम्बादेवीति पूजायाम् । एते पार्थिवरश्मयो मूलाधारे चतुर्दले पश्चिमादि प्रतिदलं सप्तसप्तकं पूर्यते । भावयेद्वा । अथवा, शिरसि षट्कोणं विचिन्त्य पश्चिमादितो रश्मीनां चतुष्कं पञ्चकं षट्कं चतुष्कं पञ्चकं पुनश्चतुष्कमिति पूज्याः । तदुक्तं पद्यवाहिन्याम् -`षट्कोणं शिरसि ध्यात्वा पश्चिमादिष्वनुक्रमात् । कोणेषु पूजयेदष्टाविंशकं च यथाक्रमात् ।। चतुष्कं पञ्चकं षट्कं चतुष्कं पञ्चकं पुनः । चतुष्कमिति संभिन्नाः क्रमात्पार्थिवरश्मयः ।।' इति । भूमौ वा विलिख्य पूजयेत् । इति पार्थिवरश्मयः । एतेन क्षितौ षट्पञ्चाशदिति व्याख्यातम् । अथाप्यरश्मयः मणिपूरे ; अत्र शांभवे स्वाधिष्ठानमणिपूरयोर्व्यत्ययः । रश्मयस्तु -१ सद्योजातः, २ माया, ३ वामदेवः, ४ श्रीः, ५ अघोरः, ६ पद्मा, ७ तत्पुरुषः, ८ अम्बिका, ९ अनन्तः, १० निवृत्तिः, ११ अनाथः, १२ प्रतिष्ठा, १३ जनाश्रितः, १४ बिद्या, १५ अचिन्त्यः, १६ शान्ता, १७ शशिशेखरः, १८ उमा, १९ तीव्रः, २० गङ्गा, २१ मणिवाहः, २२ सरस्वती, २३ अम्बुवाहः, २४ कमला, २५ तेजोऽधीशः, २६ पार्वती, २७ विद्यावागीश्वरः, २८ चित्रा, २९ चतुर्विधेश्वरः, ३० सुकमला, ३१ उमागङ्गेश्वरः, ३२ मन्मथा, ३३ कृष्णेश्वरः, ३४ श्रिया, ३५ श्रीकण्ठः, ३६ लयो, ३७ अनन्तः, ३८ सती, ३९ शंकरः, ४० रत्नमेखला, ४१ पिङ्गलः, ४२ यशोवती, ४३ साध्याख्यः, ४४ हंसानन्दा, ४५ परदिव्यौघः, ४६ वामा, ४७ मारदिव्यौघः, ४८ ज्येष्ठा, ४९ पीठौघः, ५० रौद्री, ५१ सर्वेश्वरः, ५२ सर्वमयी ; एते आप्यरश्मयो मणिपूरे षड्दलेषु पूज्याः चतुष्कं चतुष्कं षट्कं चतुष्कं पञ्चकं त्रिकमिति । तदुक्तं पद्यवाहिन्याम् - `चतुष्कं च चतुष्कं च षट्कं भूयश्चतुष्ककम् । पञ्चकं त्रिकमित्येव भिन्ना जलमरीचयः ।।' इति । पूर्ववच्छिरसि वा भूमौ वा पूजयेत् । इत्याप्यमरीचिप्रपञ्चः । एतेन द्विसमधिकपञ्चाशदुदक इति व्याख्यातम् । अथ तैजसरश्मयः १ परापरः, २ चण्डेश्वरः, ३ परमः ४ चतुष्मती, ५ तत्परः, ६ गुह्यकाली, ७ अपरः, ८ संवर्ता, ९ चिदानन्दः, १० नीलकुब्जा, ११ अघोरः, १२ गन्धा, १३ समरसः, १४ रसा, १५ ललितः, १६ स्मरा, १७ स्वच्छः, १८ स्पर्शः, १९ भूतेश्वरः, २० शब्दः, २१ आनन्दः, २२ डाकिनी, २३ आलस्यः, २४ रत्नडाकिनी, २५ प्रभानन्दः, २६ चक्रडाकिनी, २७ योगानन्दः, २८ पद्मडाकिनी, २९ अतीतः, ३० कुब्जडाकिनी, ३१ स्वादः, ३२ प्रचण्डडाकिनी, ३३ योगेश्वरः, ३४ चण्डा, ३५ पीठेश्वरः, ३६ कोशला, ३७ कुलकोलेश्वरः, ३८ पावनी, ३९ कुक्षेश्वरः, ४० समया, ४१ श्रीकण्ठः, ४२ कामा, ४३ अनन्तः, ४४ रेवती, ४५ शंररः, ४६ ज्वाला, ४७ पिङ्गलः, ४८ कराला, ४९ मदाख्यः, ५० कुब्जिका, ५१ कालरात्रीगुरुः, ५२ परा, ५३ सिद्धगुरुः, ५४ शान्त्यतीता, ५५ रत्नगुरुः, ५६ शान्ता, ५७ शिवगुरुः, ५८ विद्या, ५९ मेलगुरुः, ६० प्रतिष्ठा, ६१ समयगुरुः, ६२ निवृत्तिः; एते स्वाधिष्ठाने दले पश्चिमादिनवदले पुत्रिकात्रिकक्रमेण पूजयित्वा दशदले चतुष्कं पूजयेत् । षट्कोणपूजायां पञ्चकं पञ्चकं षट्कं चतुष्कं पञ्चकं षट्कमिति पूजयेत् । तदुक्तं पद्यवाहिन्यां चतुर्थाह्रिके -`पञ्चकं पञ्चकं षट्कं चतुष्कं पञ्चकं पुनः । षट्कमित्थं क्रमाद्भिन्नास्तैजसक्रमरश्मयः ।।' इति । एतेन हुताशे द्वाषष्टिरिति व्याख्यातम् । अथ वायव्यमरीचयः - १ खगेश्वरः, २ भद्रा, ३ कूर्मः, ४ आधारा, ५ मेषः, ६ कोशा, ७ मीनः, ८ मल्लिका, ९ ज्ञानः, १० विमलः, ११ महानन्दः, १२ शर्वरी, १३ तीव्रः, १४ लीला, १५ प्रियः, १६ कुमुदा, १७ कौलिकः, १८ मेनका, १९ डामरः, २० डाकिनी, २१ रामः, २२ राकिनी, २३ लामरः, २४ लाकिनी, २५ कामरः, २६ काकिनी, २७ सामरः, २८ साकिनी, २९ हामरः, ३० हाकिनी, ३१ आघारेशः, ३२ राका, ३३ चक्रीशः, ३४ बिन्दुः, ३५ कुकुरः, ३६ कुला, ३७ मयश्रीशः, ३८ कुब्जिका, ३९ हृदीशः, ४० कामकला, ४१ शिरसः, ४२ कुलदीपिका, ४३ शिखेशः, ४४ सर्वेशा, ४५ वर्मा, ४६ बहुरूपा, ४७ अस्त्रेशः, ४८ महत्तरी, ४९ परगुरुः, ५० मङ्गला, ५१ पराधिगुरुः, ५२ कोशटा, ५३ पूज्यगुरुः, ५४ रामा; एते अनाहते द्वादशदले पद्मे पश्चिमादि पूज्याः । तृतीयषष्ठनवमदलेषु त्रिकं त्रिकमन्येषु द्वयं द्वयम् । अथ वा, प्रथमान्त्यषष्ठयोस्त्रिकं वा, चतुष्कम् , अन्येषु द्वयं द्वयमिति । षट्कोणे पूजायां चतुष्कं पञ्चकं षट्कं चतुष्कं पञ्चकं त्रिकमिति पूजयेत् ; भूमौ वा । तदुक्तं पद्यवाहिन्यां तृतीयाह्मिके - `चतुष्कं पञ्चकं षट्कं चतुष्कं पञ्चकं त्रिकम् । इति क्रमेण भिन्नाः स्युर्वायवीया मरीचयः ।।' इति एतेन चतुरिधकपञ्चाशदनिल इति व्याख्यातम् । अथ नाभसाः - १ हृदयः, २ कौलिकी, ३ धरः, ४ कान्ता, ५ भोगः, ६ विश्वा, ७ भयः, ८ योगिनी, ९ महः, १० ब्रह्मसारा, ११ शवः, १२ शबरी, १३ द्रवः, १४ कालिका, १५ रसः, १६ जुष्टचण्डाली, १७ मोहः १८ अघोरेशी, १९ मनोमयः, २० हेला, २१ केकः, २२ महारक्ता, २३ ज्ञानगुह्यः, २४ कुब्जिका, २५ खरः, २६ डाकिनी २७ ज्वलनः, २८ शाकिनी, २९ महाकुलः, ३० लाकिनी, ३१ भियोज्ज्वलः, ३२ काकिनी, ३३ तेजः, ३४ शाकिनी, ३५ मूर्धा, ३६ हाकिनी, ३७ वामुः, ३८ पापघ्नी, ३९ कुलः ४० सिंहः, ४२ संहारः, ४१ कुलाम्बिका, ४३ विश्वंभरः, ४४ कामा, ४५ कौटिलः, ४६ कूनमाता, ४७ गालवः, ४८ कङ्काली, ४९ व्योमः,५० व्योमः, ५१ श्वसनः, ५२ नादा,  ५३ खेचरः, ५४ महादेवी, ५५ बाहुलः, ५६ महत्तरी, ५७ तातः, ५८ कुण्डलिनी, ५९ कुलातीतः, ६० कुलेशी, ६१ अजः, ६२ ईधिका, ६३ अनन्तः, ६४ दीपिका, ६५ एषः, ६६ रेचिका, ६७ शिखः. ६८ मोचिका, ६९ परमः, ७० परा, ७१ परः, ७२ चित् ; एते विशुद्धिषोडशदले पूज्याः । आद्यन्तदलयोस्त्रिकं त्रिकम् , अन्येषु दलेषु द्वयं द्वयमिति । षट्कोणपक्षे प्रतिकोणेषु षट्कं षट्कं पूजयेत् । तदुक्तं पद्यवाहिन्यां तृतीयाह्मिके - `षट्कं षट्कं पुनः षट्कं षट्कं षट्कं पुनश्च तत् । इति क्रमात्समुद्दिष्टा नाभसा दिव्यरश्मयः । साधकेन समभ्यर्च्यो मध्ये देवो यथाविधिः।।' इति । इति नाभसरश्मिप्रपञ्चः । अथ मानसरश्मयः १ परः, २ परा, ३ भरः, ४ भरा, ५ चित्, ६ चित्परा, ७ महामाया, ८ महामायापरा, ९ सृष्टिः, १० सृष्टिपरा, ११ इच्छा, १२ इच्छापरा, १३ स्थितिः, १४ स्थितिपरा, १५ निरोधः, १६ निरोधपरा, १७ मुक्तिः, १८ मुक्तिपरा, १९ ज्ञानः, २० ज्ञानपरा, २१ सत्यः, २२ सतीपरा, २३ असत्यः, २४ असतीपरा, २५ सदसत् , २६ सदसतीपरा, २७ क्रिया, २८ क्रियापरा, २९ आत्मा, ३० आत्मपरा, ३१ हन्द्रियाश्रयः, ३२ इन्द्रियाश्रयपरा, ३३ गोचरः, ३४ गोचरापरा, ३५ लोकमुख्यः, ३६ लोकमुख्यापरा, ३७ वेदवत् , ३८ वेदवत्परा, ३९ संवित् , ४० संवित्परा, ४१ कुण्डलिनी, ४२ कुण्डलिनीपरा, ४३ सौषुम्नी, ४४ सौषुम्नीपरा, ४५ प्राणसूत्रः, ४६ प्राणसूत्रपरा, ४७ स्यन्दः, ४८ स्यन्दपरा, ४९ मातृकः, ५० मातृकापरा, ५१ स्वरोद्भवः, ५२ स्वरोद्भवापरा, ५३ वर्णजः, ५४ वर्णजापरा, ५५ शब्दजः, ५६ शब्दजापरा, ५७ वर्णज्ञातः, ५८ वर्णज्ञातापरा, ५९ वर्गजः, ६० वर्गजापरा, ६१ संयोगः, ६२ संयोगजापरा, ६३ मन्त्रविग्रहः, ६४ मन्त्रविग्रहापरा इति मानसरश्मयः आज्ञायां द्विदले पूज्याः चतुष्कं च चतुष्टयं वामदले, चतुष्कं चतुष्टयं दक्षिणदले । षट्कोणपक्षे चतुष्कं पञ्चकं चतुष्कं सप्तकं चतुष्कमष्टकमिति । तदुक्तं पद्यवाहिन्यां प्रथमाह्निके - `चतुष्कं पञ्चकं चैव चतुष्कं सप्तकं पुनः। चतुष्कमष्टकं चेति क्रमान्मानसरश्मयः ।। मूलाधारादिचक्रेषु पूजयेद्वा प्रकारतः । इति । रश्मिपूजास्थानानां ग्रन्थगौरवभयादेतावदेवोक्तम् । इति मानसरश्मिप्रपञ्चः । एतेन मनसिं चतुःषष्टिरिति ये मयूखाः इत्येतद्व्याख्यातम् । तेषामुपरि तव पादाम्बुजयुगं सर्वरश्मीनां मूर्धन्यं सर्वप्रकाशकमिति यावत् , सर्वतत्त्वतेजोमयत्वात् । तदुक्तं मानसोल्लासे -`सर्वतत्त्वात्मतेजोभिरिद्धं तव पदाम्बुजम् । ध्यायन् शिववरारोहे साक्षात्तेजोमयो भवेत् ।।' इति । अथवा, शिरसि तव निर्वाणचरणद्वयं पूर्वोक्तमानन्दरूपं सर्वेषां मयूखानामुपरि जागर्ति साक्षाच्छिवपदे ; तस्यैव प्रसादेन सर्वतेजोविशोषाः प्रकशन्त इति भावः ।। १४ ।।
 
 १५.
 एवं चरणमहिमानमभिधाय वक्ष्यमाणाया वाग्भवबीजकामराजशक्तिसंज्ञककूटत्रयात्मिकायाः प्रथमकूटस्य सात्त्विकध्यानमहिमानमाह-शरज्ज्योत्स्नेति । शरच्चन्द्रिकारुचिं चन्द्रकलाशोभिजटाजूटघटितमकुटाम् , वराभयस्फटिकाक्षमालाकरामेतादृशीं त्वां (अ) नत्वा मधुक्षीरद्राक्षामाधुर्यधुरंधराः सूक्तयः सतां त्वदेकभक्तिरसानामिव कथं संनिदधते संनिहिता भवन्ति; जिह्वाग्र इति शेषः । इवशब्दोऽत्र हेतुविक्षेपे । त्वद्भजनमन्तरेण कारणान्तरं नास्तीत्यर्थः ।। १५ ।।
 
 तस्यैव राजसध्यानमाह-कवीन्द्राणामिति । कवीन्द्राणां चेतःकमलानां वालातपरुचिं; हेत्वलंकारः । कतिचित् ये सन्तः अरुणामेव; अन्ययोगव्यवच्छेदकोऽत्रैवकारः । भजन्ते; विरिञ्चिप्रेयस्यास्तंरलतरा उत्तरोत्तरमहमहमिकया विजृम्भमाणाः श्रृङ्गाररसप्रधाना लहर्यः परंपराः तद्वद्गभीराभिर्विविधश्रृङ्गाररससमवेतविभावानुभावसात्त्विकव्यभिचारिभावपुष्टाभिर्वाग्भिः सतां सहृदयतया श्लाघनीयपरगुणानां रञ्जनं विदधति । एतादृश्यास्तवोपासनेन साक्षात्सरस्वतीमुखादाविर्भूतगद्यपद्यादयः श्रृङ्गारप्रधानाः प्रस्फुरन्तीति भावः ।। १६ ।।
 
 
 १७.
 वाग्भवस्यैव सात्विकध्यानान्तरमहिमानमाह-सवित्रीभिरिति । चन्द्रशिलाखण्डरुचिभिः ; वशिनी, कामेश्वरी, मोदिनी, विमला, अरुणा, जयिनी, सर्वेश्वरी, कौलिनीत्यष्टवाग्देवताभिः सह हृदये यश्चिन्तयति, स कर्ता काव्यानां भवति । वाग्देवीवदनकमलामोदमधुरैर्वचोभिः सरस्वतीमुखाम्भोजसौरभ्यमनोहरैः वचसां चातुरीभिः, सुभगैः शोभमानं भगं ऐश्वर्यं ; विविधालंकारादिनिरूपणलसद्भिरिति भावः ।।
 
 १८.
 मध्यकूटध्यानमहिमानमाह - तनुच्छायाभिरिति । तनुकान्तिभिः तव बालार्करुचिभिः सर्वां च द्यां भुवं च मग्नां छन्नां यो ध्यायति, तस्य त्रस्यद्वनहरिणशलीननयनाः, ग्राम्यहरिणानां मनुष्यादिदर्शनेन त्रासो न भवति ; अत उक्तं वनहरिणसादृश्यम् । एतादृश्य उर्वश्या सहिताः सुरवाराङ्गानाः कति कति वश्या न भवन्ति । तासां का गणनेति भावः । कति कतीति काकुरत्र वितर्कालंकारद्योतिनी । अनिमिषदृष्टीनां सुराङ्गानानां नयनचापल्यं वर्ण्यते, तत्रासां कामरूपत्वाभिप्रायेण ।। १८ ।।
 
 १९.
 एतस्यैव कामकलारूपध्यानमाह - मुखमिति । मुखं बिन्दुं कृत्वा ध्यात्वा, कुचयुगलमघस्तस्य मुखरूपेण ध्पातस्य बिन्दोरधः कृत्वा, तदधः कुचयुगस्याधः हकारार्धं ध्यायेत् । हरमहिषि, तव कामकलां यो ध्यायेत् , स सद्यः संक्षोभयति वशं नयति वनिताः, एतदतितुच्छम् । रवीन्दुस्तनयुगां त्रिलोकीमप्याशु भ्रमयति । `मितां ह्रस्वः' इति ह्रस्वः । त्रिलोक्यपि कामकलारूपेति भावः । तदुक्तं रुद्रयामले - `नभोमहाबिन्दुमुखी चन्द्रसूर्यस्तनद्वया । सुमेरुहारवलया शोभमानमहीपदा ।। पातालतलविन्यासा त्रिलोकीयं तवाम्बिके । कामराजकलारूपा जागर्ति सचराचरा ।।' इति । चतुःशत्यामपि - `यदक्षरशशिज्योत्स्नामण्डितं भुवनत्रयम् । वन्दे सर्वेश्वरीं देवीं महाश्रीसिद्धमातृकाम् ।।' इति । अयमर्थः - कामस्य कामराजस्य कला शोभा; अथवा कामबीजस्य कला देवताबीजम् ; ककारलकाररहितं कामकलारूपं भवति गुप्तमहासरस्वतीबीजम् । तदुक्तं धर्माचार्यस्तुतौ - `यन्नित्ये तव कामराजमपरं मन्त्राक्षरं निष्कलं तत्सारस्वतमित्यवैति विरलः कश्चिद्बुधश्चेद्भुवि । आख्यानं प्रतिपर्व सत्यतपसो यत्कीर्तयन्तो द्विजाः प्रारम्भे प्रणवास्पदप्रणयितामित्युच्चरन्तः स्फुटम् ।।' इति । तथा च श्रुतिः -`य ईꣳश्रृणो त्यलकꣳश्रृणोति । न हि प्रवेद सुकृतस्य पन्थामिति ।।' (तै० आ० प्र० १.) इति । सा पुनस्तुरीयस्वरूपा ; तुरीयस्वरूपं च बिन्दुत्रयात्मकम् । तत्रैको बिन्दू रविः ; परौ द्वौ दहनशीतांशू । रविरूपबिन्दुं मुखं कृत्वा तस्याधो दहनशीतांशू बिन्दुद्वयं स्तनयुगं कृत्वा तदधो हकारार्धं योनिरूपं ध्यायेत् । हकारपूर्वभागे मृष्टे सत्यधोभागो योन्याकारो भवति ; तं ध्यायेदिति प्रकटार्थः ।तदुक्तं कादिमते - `नित्याकूटत्रयं देवि तुरीयस्वरशेखरम् । तत्तुरीयं स्वरूपं च बिन्दुत्रयमुदीरितम् ।। तदात्मकं च देव्यास्ते साधकस्य च यद्भवेत् । तद्भावनां श्रृणु प्राज्ञे महोदयकरीं शुभाम् ।। ऊर्ध्वबिन्द्वात्मकं वक्त्रमधोबिन्दुद्वयात्मकम् । कुचद्वयं तु तच्छेषागतिमेतां विभावयेत् ।।' इति अयमेकः प्रकारः । अथ वा, हकारः शिवः, तस्यार्थः ; शिवेति पदं शकारेकारवकाराकाररूपवर्णचतुष्टयात्मकम् । तत्र अर्धे शकारवकारात्मके गते अर्धमिकाराकारात्मकमवशिष्टं भवति । तयोः संधौ सत्येकारो योनिरूपो भवति । तमेकारं योनिरूपं कुचस्याधो भावयेत् । अथ वा, हकारो रविः, तत्र रविपदे रेफवकाररूपेऽर्धे गते अकारेकारात्मकमर्धमवशिष्टं भवति । तयोः संधौ सत्येकारो योनिरूपो भवति । तत्कुचस्याधो भावयेदिति । अथ वा, हकारो हंसः, तत्रार्धे हकारसकाररूपे गते अं अः इत्यूर्घ्वबिन्दुविसर्जनीयरूपबिन्दुत्रयमवशिष्टं भवति । तत्रैवं योजना - हे हरमहिषि, हकारार्धं अं अः इति बिन्दुस्वरात्मकं हंसार्धं ध्यायेत् । केन प्रकारेण ? मुखं बिन्दुं कृत्वा तस्याधो बिन्दुद्वयं कुचद्वयं कृत्वा, तदधस्तनमन्मथकलामेकाराकारां ध्यायेत् । अत एव एतत्प्रकारत्रयेण कामकलोद्धाराभिप्रायेणाग्रे विद्योद्धारे त्रिविधं हकारसंकेतं करिष्यति - शिवेति, शिवोरविः हंस इति । एते हकारार्थाः प्रकटाः । वस्तुतो हकारार्थो गुप्तो गुरुमुखादनुगम्यः । तत्प्रकाशने महदनिष्टमिति न प्रकाशितः । तथा च संकेतपद्धतौ - `एतत्कामकलाव्याप्तं गृह्याद्गुह्यतरं महत् । नाशिष्याय प्रवक्तव्यं नाभक्ताय कदाचन ।। एतत्प्रकाशनं मातुरुद्घाटनमुरोजयोः । आकृष्याच्छादनमिव तस्मान्नैतत्प्रकाशयेत् ।। लोभान्मोहाच्च गर्वाच्च वैदुष्याद्वा प्रकाशयेत् । सोऽचिरान्मृत्युमाप्नोति शस्त्राघातविषादिभिः ।।' इति ।। १९ ।।
 
 २०.
 तृतीयकूटध्यानमहिमानमाह - किरन्तीमिति । अङ्गेभ्यः किरणसमूहामृतरसं किरन्तीं निष्यन्दयन्तीं चन्द्रकान्तसदृशच्छविं हृदि आधत्ते करोति सः सर्पाणां दर्पं गरुड इव शमयति । तं सर्पाः विलोक्य दश दिशो यान्ति ; भयादिति भावः । ज्वरसंतप्तान् सुवासारसिरया अमृतधारासंपातप्रणालिकया दृष्ट्या सुखयति । सर्पदष्टानपि तथाविधदृष्ट्या सुखयति । गरुडदर्शनादिव सर्पदष्टा निर्विषा भवन्तीति भावः ।। २० ।। 
 
 २१.
 कामकलायाः स्थूलध्यानमभिधाय सूक्ष्मध्यानमाह - तटिल्लेखेति । विद्युल्लताकान्तितनुं सूर्येन्दुवह्निरूपबिन्दुत्रयमयीं षण्णामपि कमलानां मूलाधारादीनामपि उपरि स्थितां तव कामकलां महापद्मवने, निर्मृष्टमलमायेन ; मलानि त्रीणि मानसिकानि - संक्ल्पः, अध्यवसायः, क्रियानिष्पत्तिरिति । तद्विषयिणी माया तद्रहितेन मनसेत्यर्थः । महापद्मवनं नाम द्वादशान्तस्थितसहस्रदलम् । तथा चावाहनमन्त्रः - `महापद्मवनान्तस्थे कारणानन्दविग्रहे । सर्वभूतहिते मातरेह्येहि परमेश्वरि ।।' इति तस्मिन्महान्तः तव कामकलानुसंधानसमाकलिततनूभूतसर्वव्यवहाराः पश्यन्तः अन्तर्मुखेन साक्षात्कुर्वन्तः, परमाह्लादलहरीं दधति । एतादृश्या कामकलान्तर्भावनया समास्वादितनिरतिशयानन्दभाजो जीवन्मुक्ता भवन्तीति भावः । अयमत्र भावनाप्रकारः - मूलादिब्रह्मरन्ध्रान्तेष्वब्जेषु मूलाधारमणिपूरस्वाधिष्ठानानाहतविशुद्धिलंबिकाग्रभ्रूमध्येन्दुचन्द्रार्घरोधिनीनादनादांतशक्तिव्यापिकासमनोन्मनीसंज्ञेष्वष्टादशस्थानेषु विद्याक्षराणि पूर्वपूर्वाणि उत्तरोत्तरेष्वक्षरेषु भावनापूर्वकं विलाप्य व्यापिकायां योनिरूपे वह्नौ विलाप्य तं च समनस्थाने बिन्दुत्रयात्मकेश्वरे विलाप्य उन्मनीस्थाने सपरार्धकलां भावयन् सूर्यं दहने दहनं चन्द्रे चन्द्रमपरार्धकलायां विलाप्य विगलितवेद्यान्तरहृदयपरमानन्दनिर्भरो योगी शिवशक्तिभावनया तादात्म्यमधिगच्छति । तदुक्तं कादिमते - `इति ते गदिता कामकलायां बाह्यभावना । पूर्वमेवाधुना वक्ष्ये भावनामान्तरालिकाम् ।। मूलादिब्रह्मरन्ध्रान्तं स्फुरद्विद्युल्लताकृतिम् । ध्यायेत्कुण्डलिनीं देवीं त्वद्विद्याक्षररूपिणीम् । षट्चक्रभेदिनीं देवीं तां च बिन्दुत्रयात्मिकाम् । तां सार्धकलारूपां चिन्तयेत्पद्मकानने ।। एवं भावनया जुष्टः परमानन्दनिर्भरः । संसारसागरं धीमान्गेष्पदीकुरुते शिवे ।।' इति । सुभगोदयेऽपि सूचिताऽन्तर्भावना, न प्रकाशिता -`मूलादिब्रह्मरन्ध्रान्तं मूलविद्यां विभावयेत् । उद्यदादित्यसंकाशां तटित्कोटिसमप्रभाम् ।। तत्प्रभापटलव्याप्तं शरीरमपि चिन्तयेत् ।' इति । एतादृशीं कामकलां यो गुरुमुकादुक्तां श्रृणोति स एव जीवति ; स एवान्नमत्ति । अन्यः पशुरिव विषयेषु लम्पटो व्यवहरतीत्यर्थः । तथा च श्रुतिः - मया सो अन्नमत्ति यो विपश्यति यः प्राणिति य ईंश्रृणोत्युक्तम्' इति ।। २१ ।।
 
 २२.
 ध्यानमहिमानमभिधाय नाममहिमानमाह - भवानि त्वमिति । हे भवानि, त्वद्दासे मयि सदयां दृष्टिं वितर इति स्तोतुमिच्छन् यो वदति भवानि त्वमिति हेतोस्तस्मै निजसायुज्यपदवीं हरिविरिञ्चीन्द्रप्रभृतिदेवानां स्फुटमुकुटनीराजितपदां दिशसि । लोडुत्तमपुरुषशब्दसाम्यमात्रश्रवणादेव वितरसीत्यर्थः ।। २२ ।।

२३.
ननु लोके सर्वत्र शिवसायुज्यमेवाभिलषितम् ; मत्सायुज्यपदव्या किमित्यत आह - त्वयेति । वामाङ्गरूपया त्वया अपरितुष्टेन मनसा दक्षिणाङ्गमपि शंभोरपहृतमिति शङ्के तर्कये । तथाहि, तत्र हेतुमाह - पूर्वमर्धमरुणं संप्रति सर्वमरुणम् । पूर्वं द्विनेत्रं केवलं मुकुटालंकारम् ; अधुना त्रिनयनं कुचाभ्यामानम्रं शशिकलालंकृतशरीरम् ; एभिर्हेतुभिः शंभोः शरीरं हृतमित्यपह्नुतिरलंकारो व्यङ्ग्यः । एतावता त्वमेव शिवस्वरूपिणी, शिवोऽपि त्वन्मय इति शक्तिशक्तिमतोरभेदः पूर्वोक्तः स्मारितः । त्वत्सायुज्यमेव शिवसायुज्यमिति ध्वनिः ।। २३ ।।

२४.
ननु ब्रह्मादयो देवाः सायुज्यदाने समर्थाः किं न सन्ति ;  तत्सकाशादेव सायुज्यं भविष्यति, मत्सायुज्ये कोऽयं निर्बन्ध इत्यत आह -- जगत्सूत इति । ब्रह्म जगत्सृजति, विष्णुस्त्ववति, रुद्रः संहरति, ब्रह्मादिदैवतैः सह ईश्वरो जगत्तिरोधत्ते । अयमर्थेः - रुद्रेण कार्यरूपं जगत्संहृतं कारणरूपेण तिष्ठति ;  यथा घटनाशे कपालरूपेण कार्यम् , पटनाशे तन्तुरूपेण, कुण्डलनाशे सुवर्णरूपेण । तथा वर्तमानं स्वात्मना सह तिरयति आच्छादयति । सदापूर्वः शिवः सर्वमनुगृह्णाति ; स्वात्मनि बीजभावेन स्थापयति, पुनः सृष्टेरनुग्रहाय । तदुक्तं शांमवदीपिकायाम् - `सृष्टिस्थित्युपसंहारतिरोधानुग्रहात्मकम् । कृत्यं पञ्चधिधं यस्मात्तं नुमः शाश्वतं शिवम् ।।' इति । एतत्पञ्चविधं ब्रह्मादयो ये कु्र्वन्ति, ते च क्षणचलितयोर्भ्रूलतिकयोराज्ञामवलम्ब्य, ईषद् भ्रूविलासेन स्वस्वकृत्यं कुर्वन्ति । एतावता तव भ्रूविलासमहिमा एतादृशः, तव महिमानं को वा वक्तुं समर्थ इति भावः । पूर्वं `तवापाङ्गालोके पतितम्' इत्यादिना अपाङ्गमहिमा वर्णितः । अनेन पद्येन भ्रूविलासमहिमा वर्णितः । अतस्तवाज्ञावर्तिनां सायुज्ये प्रयोजनं नास्ति । तवैव सायुज्यं परमपुरुषार्थ इत्यभिप्रायः ।। २४ ।। 

२५.
इदानीं चरणार्चनमहिमानमाह - त्रयाणामिति । तव चरणयोर्या विरचिता पूजा त्रयाणां देवानां भवति । यतस्त्वत्पादोद्वहनमणिपीठस्य समीपे ह्येते शश्वन्मुकुलितकरोत्तंसमकुटाः सन्ति । अतस्तेषां पूजा न पृथक्कार्या । एतावता शिवपूजाविष्णुपूजयोः सकाशात्तव पूजा विशिष्टकरेति भावः । तदुक्तं देवीपुराणे - `विष्णुपूजासहस्राणि शिवपूजाशतानि च । अम्बिकाचरणार्चायाः कलां नार्हन्ति षोडशीम् ।।' इति ।। २५ ।।

२६.
चरणसपर्यामहिमानमभिधाय तत्प्रभावमहिमानमाह - विरिञ्चिरिति । विरिञ्चिर्मृतिं याति; विष्णुर्विरामं प्राप्नोति ; यमो नाशनेति ; कुबेरो निधनमपि गच्छति । माहेन्द्री दिशां विततिः तन्द्रारहिता जागरूकाऽपि मीलति दीर्घनिद्रां यति । त्वत्पतिः शिवः महाप्रलये विलसति । हे सति सदामङ्गलरूपे, तवामङ्गले कालत्रयेऽपि यतो नास्ति, अत एव तस्य ब्रह्मादेरिव विरामो नास्ति । सर्वबलसंहारक महामायायास्तवैता मस्याः (दृश्याः) शक्तेः साक्षिण्या चिच्छक्तिरूपया नित्यनिरतिशयानन्दधनया अविनाभूतः स्वयंप्रकाशः समुज्जृम्भत इति यो महिमा शिवस्य स चिच्छक्तिरूपाया नित्यनिरतिशयायास्तवैव प्रभाव इति भावः ।। २६ ।।

२७.
प्रभावमहिमानमभिधाय सर्वनिवासभतायाः सचक्रायाः परदेवतायाः स्वात्मत्वेन भावनाफलितमर्थं प्रार्थनारूपमभिसंधत्ते - जप इति । सर्वोऽपि जल्पो वाग्व्यवहारः मातृकास्वरूपः ; मातृका च त्वन्मयी । अतः शब्दरूपं सकलं जपत्वेन पर्यवस्यतु । शिल्पं सकलं हस्तव्यापाररूपं मुद्रात्वेन तव संतोषकरं भवतु ; मुद्राणां हस्तचेष्टारूपत्वात् । गतिः प्रादक्षिण्यक्रमणं भवतु ; प्रादक्षिण्यक्रमणस्य चरणव्यापाररूपत्वात् । अदनादि भक्षणादि भक्ष्यचोष्यपेयलेह्यानीत्यादि आदिशब्दाद् ग्राह्यते । अदनादिकर्म आहुतिविधिर्भवतु । प्रणामः संवेशः, शयनं प्रणामो भवतु ; प्रणामस्यापि दण्डवत्प्रणिपातरूपत्वात् । निद्रादिसुखमखिलमात्मार्पणदृशा स्वात्मनि परदेवतायाः अभेदेनारोपणबुद्ध्या यन्मे विलसितं तत्सर्व सपर्यापर्यायो भवतु । सपर्यावतव संतोषकृद्भवतु । अयं श्लोकार्थः ।
भावनाप्रकारस्तु -``श्रीगुरुः सर्वकारणरूपा शक्तिः । तेन नवरन्ध्ररूपो देहः । नवशक्तिरूपं श्रीचक्रम् । वाराही पितृरूपा कुरुकुल्ला बलिदेवता माता । पुरुषार्थाः सागराः । देहो नवरत्नद्वीपः । त्वगादिसप्तधातुरोमसंयुक्तः । संकल्पाः कल्पतरवः, तेजः कल्पकोद्यानम् । रसनया भाव्यमाना मधुराम्लतिक्तकटुकषायलवणरसाः षडृतबः । ज्ञानमर्घ्यम् ; ज्ञेयं हविः ; ज्ञाता होता ; ज्ञातृज्ञानज्ञेयानामभेदभावनं श्रीचक्रपूजनम् । नियतिसहिताः श्रृङ्गारादयो नव रसा अणिमादिसिद्धयः । कामक्रोधलोभमोहमदमात्सर्यपुण्यपापमया ब्राह्म्याद्यष्टशक्तयः । आधारनवकं मुद्राशक्तयः । पृथिव्यप्तेजोवाय्वाकाशश्रोत्रत्वक्चक्षुर्जिह्वाघ्राणवाक्पाणिपादपायूपस्थानि मनोविकारः कामाकर्षिण्यादयः षोडश देवताः । वचनादानगमनविसर्गानन्दहानोपादानोपेक्षाबुद्ध्यः अनङ्गकुसुमादयः शक्तयोऽष्टौ । अलम्बुसाकुहूर्विश्वोदरी वारणा हस्तिजिह्वा यशोवती गान्धारी पूषा शङ्खिनी पयस्विनी इडा पिङ्गला सुषुम्ना चेति चतुर्दशनाड्यः सर्वसंक्षोभिण्यादिचतुर्दशशक्तयः । प्राणापानव्यानोदानसमाननागकूर्मकृकरदेवदत्तधनंजया इति दश वायवः सर्वसिद्धिप्रदादिबहिर्दशारगा देवताः । एतद्वायुदशकसंसर्गोपाधिभेदेन रेचकः पाचकः शोषको दाहकः प्लावक इति प्राणमुख्यत्वेन पञ्चधा जाठराग्निर्भवति । क्षारक उद्गारकः क्षोभको जृम्भको मोहक इति नागप्राधान्येन पञ्चविधाः, ते मनुष्याणां देहगाः भक्ष्यभोज्यचोष्यलेह्यात्मकं चतुर्विधमन्नं पाचयन्ति । तदुक्तं भगवद्गीतासु- 
 ``अहं वैश्वानरो भूत्वा प्राणिनां देहमाश्रितः ।
 प्राणापानसमायुक्तः पचाभ्यान्नं चतुर्विधम् ।।" 
इति । एता दशवह्निकलाः सर्वज्ञाद्या अन्तर्दशारगा देवताः । शीतोष्णसुखदुःखेच्छाः सत्त्वरजस्तमोगुणा वशिन्याद्यष्टशक्तयोऽष्टकोणस्थाः । पञ्चतन्मात्राः पञ्च पुष्पबाणाः । मन इक्षुधनुः । रागः पाशः । द्वेषोऽङ्कुशः । अव्यक्तमहदहंकाराः  कामेश्वरी वज्रेश्वरी भगमालिनीति अन्तस्त्रिकोणगा देवताः । शुद्धा निरुपाधिका संविदेव कामेश्वरः । सदानन्दधनः पूर्णः स्वात्मैव परदेवता ललिता । लौहित्यमेतस्य सर्वस्य विमर्शः । अनन्यचितत्वेन च सिद्धिः। भावनायामप्रमत्तता उपचारः । अहं त्वमस्ति नास्ति कर्तव्यमकर्तव्यमुदासितव्यमित्यादि विकल्पानामात्मनि विलापनं होमः । भावनाविषयाणामभेदभावनं तर्पणम् । पञ्चदशतिथिरूपेण कालस्य परिणामावलोकनं पञ्चदशतिथिरूपेण कालस्य परिणामावलोकनं पञ्चदश नित्याः । एवं मुहूर्तत्रयं मुहूर्तद्वितयं मुहूर्तमात्रं वा भावनापरो जीवन्मुक्तो भवति । स एव शिवयोगीति निगद्यते । तस्य देवता सर्वदा अभिमुखी तिष्ठति । चिन्तितकार्याण्ययत्नेन सिध्यन्ति । एतादृशस्योपासकस्यः, `जपो जल्पः' इत्यादिकं सर्वं तथैव भवति ; न संदेहः । इति कादिमतोक्ता स्वात्मभावनानेन श्लोकेन प्रतिपादिता ।। २७ ।।

२८.
भक्तिविशेषमित्थमभिधाय परदेवतायाः कर्णभूषणमहिमख्यापनेनानश्वरं सौभाग्यं द्योतयति - 

२९.
ताटङ्कमहिमानमुक्त्वा परदेवतायाः प्रभावमहिमानमाह किरीटमिति । पश्य मातः, अग्रे ब्रह्मा प्रणतोऽस्ति, भूयिष्ठमेतस्यमुकुटं परिहर त्यज । कठोरतरमुकुटाघातं तव चरणौ सुकुमारतरौ यतो न सहेते । कैटभभिदः कठोरे कोटीरे स्खलसि संभ्रमवशात् , न च भ्रान्ता सतीत्यर्थः । अतस्तदपि परिहरेति भावः । जहि जम्भारिमुकुटम् ; अत एव त्यज इति । प्रणतेषु देवेषु सत्सु प्रसभं हठात् , `जगन्माता संप्रति देवगणैः सेव्यमाना वर्तते, नायमवसरस्तव,' इति वदतो दौवारिकानधिक्षिप्य अभिमुखमागतम्य हरस्याभ्युत्थाने तव परिजनोक्तिर्विजयते सर्वोत्कर्षेण वर्तते ।। २९ ।।

३०.
श्रीदेव्याः शरीरकान्तिमुत्प्रेेक्षते-स्वदेहेति । स्वदेहोद् भूताभिः स्वदेहोद्भूता उत्पन्नाः याः कान्तयः ता एव घृणयः किरणाः तैः अणिमाद्याभिः अणिभाप्रभृतिभिः आवरणदेवताभिः निषेव्यां सेव्यमानां त्वां अहमिति अभेदेन यः भावयति तस्य त्रिनयनसमृद्धिं कर्तुं अप्रतिहतेच्छारूपां कर्तुमन्यथा समर्थतां तृणयतः तृणीकुर्वतः महासंवर्ताग्निः महाप्रलयाग्निः नीराजनविधिं विरचयति । किमाश्चर्यम् ? एतादृश्या अभेदभावनया त्वत्सारूप्यं प्राप्तवतः पश्चात्परमानन्दनिर्भरसंविदुल्लासलक्षणं त्वत्सायुज्यं लब्धवतः महाप्रलयाग्निः नीराजनविधिं मंगलदीपावलिपरिभ्रमं विरचयति इति किमद्भुतं । प्रलयानलोऽपि त्वद्वशवर्ती विजृम्भत इति भावः । तदुक्तं कादिमते । ``त्वद्देहोत्थिततेजोभिः किरणैरणिमादिभिः । आवृतां त्वामहमिति भावयन् त्वत्समो भवेत्" इति । तथा च भगवान् दत्तात्रेयः - ``अरुणां करुणातरंगिताक्षीं धृतपाशांकुशपुष्पबाणचापाम् । अणिमादिभिरावृतां मयूखैः अहमित्येव विभावये भवानीम् ।।" इति ।। ३० ।।

३१.
सौभाग्यमहिमानमभिधायाग्रे परदेवताया मन्त्रं कादिमतस्वतन्त्रानुसारेणोद्धर्तुं स्वतन्त्रमहिमानमाह-चतुःपष्ट्येति । चतुःषष्टितन्त्रैः सकलं त्रिभुवनमभिसंघाया समस्तलोकं वशीकृत्य ; कीदृशैः ? तत्तत्सिद्धिप्रसभपरतन्त्रैः ; तासु तासु सिद्धिषु हठात्परतन्त्रणिः क्वचिद्धर्मः, क्वचिदर्थः, क्वचित्कामः, क्वचिन्मोक्ष इत्येकैकपुरुषार्थप्रदोपासनानिदर्शकैः तैः, तेषु सकलपुरुषार्थसिद्धिर्नास्तीत्यर्थः । पुनस्तव निर्बन्धादखिलपुरुषार्थैकघटनास्वतन्त्रं ते तन्त्रं क्षितितलमवातीतरम् अवतारितवान् । ``णिश्रिद्रुस्रुभ्यः कर्तरि चङ्", इति चङि कृते, ``चङि" इति द्वित्वे च कृते,  ``सन्वल्लधुनि चङ्परेऽनग्लोपे" इति सन्वद्भावे कृते, ``सन्यतः" इतीत्वे कृते, ``दीर्घो लघोः" इति दीर्घत्वे च कृते, ``इतश्च" इति तिप इकारलोपे चातीतरदिति लुङि रूपय । त्वया यानि तन्त्राणि चतुःषष्टिसंख्याकानि कृतानि, तानि सकलपुरुषार्थसाधनप्रकाशानि न भवन्ति; तन्त्रमेकं तथा अवतारय, यथा सकलपुरुषार्थसाधनं भवतीति देव्या निर्बन्धे कृते स्वतन्त्रं कादिमताख्यमवतारयामास पशुपतिः । अन्यानि यानि तन्त्राणि अन्योन्यं सापेक्षाणि । इदं तन्त्रमन्यानपेक्षम् । एतावता अनादिसिद्धमेवैतत्तन्त्रं मन्तव्यमिति ।। ३१ ।।

३२.
स्वतन्त्रस्य चतुःषष्टितन्त्रान्तरापेक्षया विशिष्टत्वं प्रतिपाद्य तदनुसारिणीं लोपामुद्राविद्यां पञ्चदशाक्षरीं दौर्वाससीं च त्रयोदशाक्षरीं चैकहेलयोद्धरति - शिव इति । शिवो हः, शक्ति, सः, कामः कः, शितिर्लः; अथेत्यानन्तर्याभिधानाच्छिवादिवर्णचतुष्टयेऽवसानं सूचितम् । रविः हः, शीतकिरणः सः, स्मरः कः, हंसो हः, शक्रो लः, तदनु तत्पश्चात्, तदनन्तरमिति यावत् । तत्राप्यानन्तर्याभि- धानादवसानां सूचितम् । चकारात् हृल्लेखाभिः सहाविश्लेषः सूचितः । परा सः, मारः कः, हरिर्लः, अमी हृल्लेखाभिः भुवनेश्वरीबीजैः ; सर्वेषां प्राणिनां हृदि लेखेव जागर्ति प्राणशक्तिरूपा ; मन्त्राणां जीवरूपा जागर्ति ; तस्मात् हृल्लेखेत्युच्यते । तथा च स्वच्छन्दसंग्रहे-
``शिवाविनाभूतशक्तिः स्वतन्त्रा निरुपप्लवा ।
समस्तं व्याप्य भुवनमीष्टे तेनेश्वरी मता ।।
व्यापृतं तेन सकलमनया चिद्विलासया ।
यस्मादखिलजीवानां मन्त्राणामपि सर्वशः ।।
हृदि लेखेव जागर्ति प्राणशक्तिरियं परा ।
हृल्लेखा कथ्यते तस्मान्मायैवाचिन्त्यवैभवा ।।
अनया रहिताः सर्वे निर्जीवा मन्त्रराशयः ।
अतस्तु सर्वमन्त्राणामियमुद्बोधिनी मता ।।"
इति । प्रपञ्चसारे भुवनेश्वरीस्तोत्रेऽपि -``प्रसीद प्रपञ्चस्वरूपे प्रधाने प्रकृत्यात्मिके प्राणिनां प्राणसंज्ञे," इति । तिसृभिरवसानेषु शिवादिवर्णचतुष्टय-रव्यादिवर्णपञ्चक-परादिवर्णत्रयविरामेषु घटिता मिलिता वर्णाः तव, जननि, अवयवतां भजन्ते नाम ; अतिशयेनेति यावत् । मन्त्ररूपिण्यास्तवैते वर्णा अवयवा इत्यर्थः । अथवा, मन्त्रस्वरूपस्य तव नाम्न एतेऽवयवाः नाम्नोऽवयवभूता वर्णा इत्यर्थः । एतावता मन्त्रो वाचकः ; अचिन्त्यवैभवा त्वं वाच्येति संपन्नोऽर्थः । तथा च कादिमते - 
 ``सर्वे मन्त्राः समुद्दिष्टाः परतत्त्वार्थवाचकाः ।
 तस्मात्सर्वत्र मन्त्रैस्तु शक्तिस्त्वं प्रतिपाद्यसे ।।" इति ।
 ज्ञानार्णवे-
वाच्यवाचकरूपेण सर्वे मन्त्रा व्यवस्थिताः ।
 यद्देवताया यो मन्त्रस्तस्या मान्त्रः स वाचकः ।।
इति । अवयवतां भजन्ते । ह्नींकारस्यावयविन एते वर्णा अवयवाः । ह्रींकारस्यैव प्रपञ्चः सर्वोऽपि मन्त्र इति भावः । तदुक्तं भगवता श्रीशंकराचार्येणैव क्रमस्तुतौ-
``ह्रींकारमेव तव नाम गृणन्ति वेदा मातस्त्रिकोणनिलये त्रिपुरे त्रियोने ।" इति । अथानन्तरम् ; अथ शंभुना त्रयोदशाक्षरी तुरीया विद्या अधुनोद्धियते-शिवो हः, शक्तिः सः, कामः कः, क्षितिर्लः ; अथनन्तरमन्तरं विना । रविर्हः, शीतकिरणः सः, स्मरः कः, हसो हः, शक्रो लः, तदनु तदनन्तरम् । चकारः सर्वेषां वर्णानां समुच्चयद्योतकः । परा सः, मारः कः, हरिर्लः हृल्लेखा अमी वर्णाः त्रयोदशसंख्याकाः ; नामावयवतां भजन्ते । आभिस्तिसृभिर्हृल्लेखाभिरित्यर्थः । अवसानेषु पूर्वोक्तप्रकारेण घटितास्तव नामावयवतां भजन्ते । एष हृल्लेखाविद्याक्रमो गुरुपरंपरागतः सर्वात्मना गोपनीयः । तथा च कादिमते स्वतन्त्रतन्त्रे -
``हृत्प्राणेनाहं सदाहा वह्निस्वैर्ललितेरिता ।
हसाद्ययाद्ययाद्यः स्यादादिमध्यस्तहंसया ।।
तृतीयाप्रकृतिः सैव तुर्या तैरन्त्यमायया ।।" इति ।। ३२ ।।
 
 ३३.
लोपामुद्राविद्यामुद्धृत्य कामराजविद्यामुद्धरति -स्मरमिति । स्मरः कः, योनिः एकारः, लक्ष्मीः ईकारः, इदं त्रितयं तव मनोराद्ये प्रथमकूटाक्षरत्रये निधाय आदेशीकृत्य, एके निरवधिमहाभोगरसिकाः । दुःखासंभिन्नसांसारिकपुत्रमित्रकलत्रधनश्रीरित्यादिसंपत्संततिमविरतं समनुभूय पश्चात् स्वर्गभोगानुर्वश्यादिदेवाङ्गनाभिः सह नानाविलासपुरःसरमनवरतमनुवर्तमानानिच्छन्तो जपन्ति । मन्त्ररूपिणीं त्वां चिन्तामणिगुणनिबद्धाक्षवलयाः क्षकारं मेरुं कृत्वा अनुलोमप्रतिलोमतया वलयाकारेण भ्राम्यमाणा अकारादि क्षकारपर्यन्ताक्षमालाः, शिवाग्नौ ; शिवशक्तिरूपवागीश्वरवागीश्वरीसम्मेलनजातवह्नौ, सुरभिघृतधाराहुतिशतैः ;  गोघृतधाराहुतिशतैः मातृकाक्षरमालया मन्त्रमयीं त्वां ध्यायन्तो ये जपन्ति ; तथा अनवरतं घृताहुतिशतं जुह्वति ; तेषां सांसारिका भोगा ऐहिकामुष्मिका अनवरतमुज्जृम्भन्त इति भावः । हे नित्ये, तव मनोराद्ये रूपे त्रितयं वर्णत्रयं, स्मरं योनिं लक्ष्मीं क्रमेण निधाय विधायेत्यर्थः । अव्ययानामनेकार्थत्वादुपसर्गो विधानद्योतकः । हकारादिवर्णत्रयं स्मरादिवर्णत्रयं कृत्वेत्यर्थः । एवं वा योजना कार्या । अन्यत्सर्वं पूर्ववदेव योजनीयम् । इति । प्रकटार्थः ।
परमार्थस्तु - निरवधिमहाभोगरसिकाः ; अखण्डानन्दसंविदुल्लासलक्षणात्मानुभवपरमपुरुषार्थरसिकाः, भजन्ति त्वां मनसा मन्त्ररूपां भावयन्ति । किं कृत्वा ? चिन्तामणिगुणनिबद्धाक्षवलयाः ;  भावार्थसंप्रदायार्थनिगर्भार्थकैलिकार्थरहस्यार्थपरमरहस्यार्थरूपा येऽर्थास्तेषां चिन्ता पर्यालोचनम् , मणिरिव मणिः प्रकाशमानम् , तस्य गुणः पर्यालोचनजन्यपरमरहस्यार्थरूपा या विषयासंसक्तिः महाप्रकाशशिवाविनाभावेन भावना, तया निबद्धाक्षवलयाः निगृहीतचक्षुरादिबाह्येन्द्रियव्यापाराः, शिवाग्नौ ; शिवोऽहमिति पूर्णाहंतामहाप्रकाशे, सुरभिघृतधाराहुतिशतैः ; सुरभिः विषयासङ्गवासना तद्रूपा घृतधारा स्नेहपरंपरा, तां जुह्वन्तः प्रलयं प्रापयन्तः भावार्थादिपञ्चार्थपरामर्शेन प्रकाशमानेन शिवाविनाभूतचिच्छक्तेर्भावनया निरुद्धबाह्येन्द्रियव्यापाराः ; शिवोऽहमिति पूर्णाहंतातेजसि अनात्मभूताहंताविजृम्भितविषयासङ्गवासनास्नेहपरंपरां दहन्तः त्वां भजन्ति । विभूतिनिर्विकल्पसमाधियोगा धन्याः त्वद्भक्तियोगेन परमानन्दनिर्भरं स्वभावसंवेदनमनुभूय प्रभवन्तीति भावः । तदुक्तं शिवभावितपरास्तोत्रे -``अहमि प्रलयं कुर्वन्निदमः प्रतियोगिनः । पराक्रमपरो भुङ्क्ते स्वभावमशिवापहम् ।।" इति । अत्र जुह्वन्त इति ``नाभ्यस्ताच्छतुः" इति नुमो निषेधाच्छान्दसं पदम् । भगवतः शङ्करावतारस्य श्रीशंकराचार्यस्य वचनं छान्दसमेव । केचन जुह्वाना इति पाठं कल्पयन्ति । तदपि छान्दसमेव । ``जुह्वानः सुप्रतीकः" इत्यादौ छन्दस्येवात्मनेपदप्रयोगो दृश्यते, न तु लोके क्वचित् । अथ वा जुहूः स्रुग्विशेषः, तदन्तः सुरभिघृतधाराहुतिशतैः जुहूमध्यगतगोघृतधाराहुतिशतैः शिवाग्नौ महाभोगरसिकाः महाभोगः पूर्णाहुतिः तद्रसिकास्त्वां जपन्ति, जपहोमादिभिस्त्वामुपासते धन्या इति भावः । इति प्रकटार्थे योजनीयम् । 
परमार्थविषयेऽर्थान्तरं च - चिन्तामणिः चिन्तानां मणिः चिन्तानां प्रसारकं मन इत्यर्थः । तद्रूपो गुणः, तस्मिन्निबद्धाक्षवलयाः मनसा चिन्त्यमाना अकारादिक्षकारान्ताः अक्षमाला इत्यर्थः । शिवाग्नौ शिवोऽहमिति पूर्णाहंतामये संविदग्नौ जुह्वन्तः सुरभिघृतधाराहुतिशतैः, जुहूरुन्मनी तदन्तः सुरभिः सुवासना धर्माधर्मौ तद्रूपा घृतधाराः स्नेहधाराः तासामाहुतिशतैः महाभोगरसिकाः पूर्णाहुतिपरायणास्त्वां भजन्ति । मनसा भाव्यमानवर्णमालया मूलादिब्रह्मरन्ध्रान्तं कुण्डलिनीरूपं विचिन्त्य स्थिरासने उन्मनीमार्गेण सुवासनाधर्माधर्मानुबन्धस्नेहपरंपरां सोऽहमिति विचिन्त्यमानशिवाग्नौ पूर्णाहुतिं कुर्वाणा अन्तर्यागपरायणाः त्वां भजन्ति । एवंविधान्तर्यागेन परमां सिद्धिं लभन्त इति तात्पर्यार्थः । तथा चान्तर्यागमन्त्राः -
``प्रकाशाकाशहस्ताभ्यामवलम्ब्योन्मनीस्रुचा ।
धर्माधर्मकलास्नेहपूर्णां वह्नौ जुहोम्यहम् ।।" - इति ।
एवं विद्याद्वयोद्धारेण पूर्वोक्ता वैष्णवविद्या स्पष्टीकृता, नन्दिकेश्वरविद्या च । कामराजविद्योद्धारे श्रुतिः अथर्ववेदसौभाग्यकाण्डे-
``कामो योनिः कमला वज्रपाणिर्गुहा हसा विश्वमाताभ्रमिन्द्रः ।
पुनर्गुहा सकला माययैषा पुरूच्येषा विश्वमातादिविद्या ।।" - इति ।
ऋग्वेदेऽपि -``इन्द्रो मायाभिः पुरुरूप ईयते" इति । अस्यार्थः -इन्द्रः इच्छामात्रोपनीतसकलसंपद् द्रष्टा स परमैश्वर्यानुभावकेन्द्ररूपोपाधिः परमशिवः लकारः, मायाभिः हृल्लेखाभिः बहुरूपमीयते जायते । तथा हि-हृल्लेखायाः पञ्चधा, षोढा, चतुर्धा इति साङ्गाः त्रिविधा भवन्ति । तत्र हकारः, रेफः, ईकारः, बिन्दुस्तत्समष्टिरिति पञ्चधाभागेन वाग्भवोत्पत्तिः ; हकारः रेफः, बिन्दुत्रयं तत्समष्टिरिति षोढाभागेन कामराजोत्पत्तिः । हकारः रेफः ईकारः, बिन्दुरिति चतुर्धाभागेन शक्तिकूटोत्पत्तिः । हकारेण प्रकाशरूपेण ककारस्य कामराजस्योत्पत्तिः । रेेफेण शक्तिरूपेण एकारस्य शक्तिरूपस्योत्पत्तिः । ईकारेण परमप्रकाशाविनाभूतचिच्छक्तिरूपेण ईकारस्य चिच्छक्तिरूपस्योत्पत्तिः । बिन्दुना नादरूपेण परमैश्वर्यसमुज्जृम्भितस्य लकारस्य इन्द्रस्योदयः । एतेषां समष्ट्या समस्तस्योत्पत्तिः । हकारेण हकारस्योत्पत्तिः । रेफेण शक्तिरूपेण शक्तिरूपस्य सकारस्योत्पत्तिः । सूर्यरूपेण बिन्दुना प्रकाशात्मकककारस्योत्पत्तिः । वह्निरूपबिन्दुना रुद्ररूपेण हकारस्योत्पत्तिः । ``रुद्रो वा एष यदि अग्निः" इति श्रुतेः । चन्द्ररूपेण बिन्दुना शिवरूपेण लकारस्य शिवरूपस्योत्पत्तिः ; तथा च ``अष्टमीमूर्तिश्चन्द्रमाः शंकरस्य", इति पुराणवाक्याल्लकारस्य शिवरूपत्वम् ; श्रीकण्ठादिमध्ये पठितत्वात् । तथा च शारदातिलके -``श्वेतौ भृग्घीशलकुलिः शिवः संवर्तकस्तथा" इति । एतेषां समष्टया समस्तकामराजोत्पत्तिः । हकारेण कलारूपेण कलानिधिरूपस्य सकारस्योत्पत्तिः । तथा च संकेतपद्धतौ -
``अकारः सर्ववर्णाग्र्यः प्रकाशः परमः शिवः । 
हकारोऽन्त्यकलारूपो वर्णाहंताप्रकाशकः ।।" - इति ।
रेेफेण वह्निना रजोगुणप्रधानस्य ब्रह्मणः ककारस्योत्पत्तिः । ईकारेण श्रीरूपेण सकलाधारस्वरूपस्य लकारस्योत्पत्तिः । एतेषां समष्ट्या सकलशक्तिकूटोत्पत्तिरिति । किं बहुना, शिवशक्त्याोः ह्रकाररेफयोः श्रिया सकलं विलसितं विश्वमिति तात्पर्यार्थः । तदुक्तं कादिमते -``विद्यातृतीयखण्डेन सकलार्थोऽभिधीयते । तेनेदं विश्वलसितं हृल्लेखात्मकमीश्वरि ।। शिवशक्तिसमायोगादुदेतीदंविजृम्भते ।।" इति एतेन ह्नींकारस्यैव सर्वोऽपि मन्त्रप्रपञ्च इति स्पष्टीकृतोऽर्थः ।
एतस्याः विद्यायाः पञ्चदशाक्षरीत्वं पञ्चदशरूपेण न भवति, किं तु जायते, वर्धते, विजृम्भते, परिणमते, नश्यतीति, दशापञ्चकयुक्तस्य प्रपञ्चस्य साक्षिणी, अक्षरी अक्षरसंबन्धिनी; तेन पञ्चदशाक्षरी । पञ्चदशा यस्याः सकाशाद्विद्यन्ते, तेन पञ्चदशा (चा)सौ अक्षरी चेति पञ्चदशाक्षरी । तदुक्तं मानसोल्लासे - 
``दशापञ्चकभेदेन प्रपञ्चस्य विलासिनः ।
साक्षिणी चाक्षरी यस्मात्तस्मात्पञ्चदशाक्षरी ।।"
इति । इति लोपामुद्राकामराजविद्ययोः संक्षेपेण महिमा निरूपितः । अन्यत्सर्वं भावार्थादिपञ्चार्थविवेचनं विद्यारण्यश्रीचरणविरचितश्रीविद्यार्थदीपिकायां योगिनीहृदये च द्रष्टव्यम् ।। ३३ ।।

३४.
एवं विद्याद्वयमुद्धृत्य पूर्वोक्तानां ``क्षितौ षट्पञ्चाशत्", इत्यादिना षडन्वयशाम्भवानामंशभूतनवात्मकमिथुनविद्यायाः तात्पर्यात्मकतत्प्रतिपाद्ययोः शिवशक्त्योरभेदं प्रस्तौति - शरीरमिति । हे भगवति त्वं शंभोः शरीरम् । कुतः? यतः शशिमिहिरवक्षोरुहयुगं शिवशक्तिरूपहकारसकारमयं सूर्यचन्द्ररूपं स्तनद्वयमित्यर्थः । अत एव तवात्मानमनघमापाततो दृश्यमानप्रपञ्चविलासविभ्रमरहितं नवात्मनं नवात्मकनवाक्षरकूटविद्याप्रतिपाद्यं शिवं मन्ये । तथा च प्राचीनाभियुक्तवचनम् - 
``पातालपादमवनीजघनं रवीन्दुवक्षोजशालि हरिदाननमभ्रकेशम् ।
वैराजमम्ब भजतां तव दिव्यरूपं कीटायते विधिहरीन्द्रसुरादिकोटिः ।।"
इति । अतः शेषः शेषीति अयं (कथं) संबन्धः गौणमुख्यभाव इत्यर्थः । उभयसाधारणतया समप्राधान्येन स्थितः, समरसपरानन्दपरयोः, एकोात्म्यसमुल्लसितपरमानन्दनिर्भरयोः । राज्ञः पुरुष इत्यादिवत् षष्ट्यर्थलक्षणशेषिभावो नास्ति, समप्राधान्यादिंति भावः । हन्त तर्हि, ``एकं सन्धित्सतोऽपरं प्रच्यवते" इतिवत् संबन्धस्य समप्राधान्ये प्रतिपाद्यमाने उभयोरपि षष्ट्यर्थशेषलक्षणमप्राधान्यं पर्यवस्यतीति न शङ्कनीयम् । तौ समप्रधानौ तयोः संवन्धः समप्रधान इत्येव प्रतिपाद्यम् । तत्सिद्धं संबन्धिनोः प्रतीयमानं शेषत्वं तात्त्विकं (च) न भवति । आश्रितसंबन्धशेषित्वं दत्वा पुष्णाति । यथाहुरभिनवगुप्तपादाः - 
``शेषपोषणकृच्छेषी गुणभावो न तात्त्विकः ।
भृत्यादिगौरवख्यात्यै भूपादिगुणभाववत् ।।" इति ।
तथा च शिवश्च शक्तिश्च शिवशक्ती इति उभयपदार्थप्रधानो द्वन्द्वः । तयोः संबन्ध उभयप्रधानगतः ; तत्तु गौणमुख्यसंबन्धघटित इति सिद्धम् ; यथा शब्दार्थयोः संबन्धः । अमुमेवार्थं हृदि निधायाह भगवान् सरस्वतीपुत्रः कालिदासः - ``वागर्थाविव संपृक्तौ" इति पद्ये । तथा चार्थर्वणीश्रुतिः - सोभाग्यकाण्डे -
``भगः शक्तिर्भगवान् काम ईश उभौ दाताराविह सौभगानाम् ।
समप्रधानौ समसत्त्वौ समोजौ तयोः शक्तिरजरा विश्वयोनिः ।।" इति ।। ३४ ।।

३५.
नवात्मकविद्यायाः स्वरूपं प्रतिपाद्य षडन्वयशाम्भवानां मनः प्रभृतिभूम्यन्तानामम्बिकायाश्चैक्यं प्रतिपादयति - मनस्त्वमिति । मनस्त्वं, व्योम त्वं, मरुदसि । मरुत्सारथिरसि, वह्निरसि । त्वमापः । त्वं भूमिः । त्वयि परिणतायां विराड्रूपेण वृद्धिं प्राप्तायां ; न हि परं त्वदतिरिक्तं वस्तु न किंचित् ; सर्वं त्वद्रूपमेवेत्यर्थः । हे हरमहिषि ! त्वमेव स्वात्मानं वस्तुतः (वस्तुनः) चिदानन्दरूपं परिणमयितुं विराङ्रूपेण प्रकल्पयितुं भावेन लीलाविशेषेण विश्ववपुषा विश्वाख्यजीववपुषा बिभृषे पुष्णासि । विश्वाख्यविराड्शरीराभिमानिजीवरूपभावेनेत्यर्थः । पञ्चीकृतपञ्चमहाभूतानि, तत्कार्यं सर्वं (प्रपञ्चो) विराडित्युच्यते । स्थूल(शरीर) मेतदात्मनः । सर्वेन्द्रियैरर्थोपलब्धिर्जाग्रदवस्था । एतत्त्रयाभिमानी विश्वाख्यो जीवः । विश्वाख्यजीवरूपेण विराड्शरीरे विजृम्भस इत्यर्थः । विश्ववपुषा इत्युपक्षेपात्तैजसप्राज्ञावपि गृहीतौ । विश्वादिवपुषा विश्ववपुषा इति मध्यमपदलोपी समासो वा । अपञ्चीकृतपञ्चमहाभूतानि तत्कार्यं सप्तदशकं भौतिकं हिरण्यगर्भ इत्युच्यते । सूक्ष्मशरीरमेतदात्मनः । स्वप्नावस्था जाग्रदवस्थाविषयानुभवजन्यसंस्कारः । एतत्त्रयाभिमानी जीवस्तैजस उच्यते । तैजसभावेन सूक्ष्मशरीरं बिभृषे । बाह्यान्तरसकलविषयव्यापारे निवृत्ते कारणरूपेण केवलबुद्धिमात्रावस्थानं सुषुप्तिः । तत् कारणशरीरमात्मनः । तत्राभिमानी प्राज्ञः । प्राज्ञजीवभावेन कारणशरीरं बिभृषे इत्यर्थः संपन्नः । एतेन भगवत्याः प्रणवरूपिता (प्रणवता) प्रतिपादिता । तथा च नवरत्नमालिकायाम् - ``मातृकां प्रणवरूपिणीं मनसि भावयामि परदेवताम्" इति स्कान्देऽपि -``ओंकाररूपिण्यजरा शिवानन्तामृतद्रवा" इति । रुद्रयामलेऽपि - ``उमेति परमा शक्तिः पूर्वभावमुपेयुषी । अध्युष्टवलयाकारा प्रणवत्वमुपागता ।।" इति । अथवा चिदानन्दरूपं विश्ववपुषा विश्वादिजीववपुषा परिणमयितुं स्वात्मानं बिभृषे । अथ च हरमहिषिभावेन, शिवपत्नीभावेन बिभृषे । संज्ञायां ह्रस्वः, कालिदासादिवत् । हरयुवतिभावेनेति क्वचित्पाठः । अहो तव चरितं को वेत्तुं समर्थः । तथा च सकलजननीस्तवे -
``सुता दक्षस्यादौ किल सकलमातस्त्वमुदभूः
सदोषं तं हित्वा तदनु गिरिराजस्य तनया ।
अनाद्यन्ता शंभोरपृथगपि शक्तिर्भगवती 
विवाहाज्जायासीत्यहह तव को वेत्ति चरितम् ।।" - इति ।। ३५ ।।

३६.
इति मनः प्रभृतिभिः सहैक्यं भगवत्याः प्रतिपाद्य मानसादिषडन्वयशांभवानां मुख्यौ भूतौ देवदेव्यौ पूजाचक्रसहितौ क्रमेण प्रस्तौति - तवेति । तव आज्ञाचक्रस्थम् भ्रूमध्यद्विदलपद्मकर्णिकामध्यगतं सूर्यचन्द्रकोटिकान्तं, परं शुंभुं परशंभुनाथं, परिमिलितपार्श्वं परचिता चित्पराम्बयाविनाभूतवामाङ्गम् । यमाराध्यन् भक्त्या रविशशिशुचीनामविषये सूर्यचन्द्रवह्नीनामगोचरे भालोकभवने ; भालोकाः तेजोलोकाः; अपरिमिततेजःसमूहानां भवने; सर्वतेजसां कालत्रयेऽपि निवासस्थाने । तथा च श्रुतिः - ``न यत्र सूर्यो न विभाति चन्द्रमा नाग्निर्नाप्यानि न तेजांसि (त)द्भासा सर्वमिदं भासते सर्वासां भासमेकमायतनं स मृत्योरपि मृत्युरमृतोऽक्षरोऽनन्तोऽजरो निरालम्बः परमात्मा" इति; निरालोके निर्गता आलोका यस्मात् । निरातङ्क इति पाठः क्वचित् । कालत्रयेऽप्यविनाशिनि लोके भक्तिभावितपरमानन्दमेदुरमहाशयः निवसतितरां वसति, निरतिशयानन्दसंविदानन्दमहाकाशे विजृम्मते, ब्रह्मसाक्षात्कारमनुभूय वीतशोको भवतीति भावः । इति निष्कामानामुपासना । सकामानां तु यमाराध्यन् भक्त्या पुरूषः सूर्यचन्द्रवह्वीनामगोचरे निरालोके आलोकान्तरं तत्प्रकाशकं नास्तीत्यर्थः । स्वयंप्रकाशे भालोकभवने भासां वा रश्मिविशेषः चतुःप्रष्टिरश्मिमध्ये परिगणितः तस्यालोकभवने निवसति । इच्छामात्रोपनीतनानाभोगरसिकः सकलतेजोलोकोपरि वर्तमानो महाशयो विजृम्भत इति भावः । मध्ये परशंभुनाथः चित्पराम्बा इति देवदेव्यौ पूज्यौ, ध्येयौ वा । परितः पूर्वोक्तचतुः-षष्टिमानसरश्मयः पूज्याः ध्येया वा ।। ३६ ।।

३७.
क्रमप्राप्तनाभसरश्मिमुख्यदेव्यौ प्रस्तौति - विशुद्धाविति । विशुद्धौ ते कण्ठस्य षोडशदलपद्ममध्ये सुनिर्मलस्फटिकाच्छं व्योमजनकं गगनकारणं शिवं व्योमेश्वरं सेवे । देवीमपि ; अपिः समुच्चये । व्योमेश्वरीं गिरिशसायुज्यपदवीं शिवसायुज्यसरणिं चिदानन्दमाप्रकाशपरंपरां शिवाविनाभूतामिमामेव पदवीम्, शिवसायुज्यस्येमां विना दुरूहत्वादिति भावः । तदुक्तं स्कान्दे ``त्वामाश्रिता महाभागे प्राप्नुवन्त्यचिरेण माम् । केवलं त्वामनादृत्य मां भजन्तो विचेतनाः । नार्हन्ति मम सायुज्यं ब्रह्मकल्पशतैरपि ।।" इति । ययोः कान्त्या आयान्त्या हेतुना, शशिकिरणसारूप्यसरणिः चन्द्रिकासमानसरणिः सुषुम्नामार्गेण प्रविश्य सकलशरीरान्तराल माप्ल वयन्ती, विधूतान्तर्त्र्वान्ता निर्घूतबाह्यविषया सङ्गतिमिरा जगती जङ्गमा चकोरीव विलसति । चकोरी यथा चन्द्रिकान्तरापतिता चिरसंतप्तान्तस्तापं विधूय विलसति तथेत्यर्थः । अथवा - मूलाधारस्य जगती भूः ययो कान्त्या यान्त्या शशिकिरणसारूप्यसरणिः सती विधूतान्तर्ध्वान्ता विगतसुषुम्नारन्ध्रनिरोधकवातपित्तादिदोषा चकोरी विलसति । अथवा - ययोः कान्त्या आयान्त्या शशिकिरणसारूप्यसरणिः सा सर्वा जगती भूमिः विधूतान्तस्तिमिरा विगलितगिरिकन्दरादिगततिमिरा चकोरीव विलपति । सकला भूमिः ययोः कान्तिपटलाच्छादिता क्षुद्रा चकोरीव शोभत इति भावः । एतादृशौ देवेदेव्यौ चक्रे पूज्यौ, ध्येयौ वा व्योमेश्वरौ । नाभसरश्मयः पूर्वोक्तद्विसप्ततिसंख्याकाः परितः पूज्याः, ध्येया वा ।। ३७ ।।

३८.
क्रमप्राप्तवायव्यरश्मिमुख्यदेवदेव्यावाह - समुन्मीलदिति । समुन्मीलत् संवित् सैव कमलमकरन्दः, अर्थात् हृदयकमलगतानुभवविशेषपुष्परसास्वादनपरमित्यर्थः । भजे हंसद्वन्द्वं हंसेश्वरहंसेश्वरीरूपं किमपि स्वानुभवैकसंवेद्यत्वादिदमित्थमिति निर्वक्तुमशक्यम् । महतां मानसचरम् ; अपाकृतसांसारिक सुखस्पृहाणां महाशयानां मानसचरम् । यदालापात् अष्टादशगुणितविद्यापरिणतिः ; चत्वारो वेदाः, उपवेदाश्चत्वारः, षडङ्गानि, पुराणन्यायमीमांसाधर्मशास्राणि, एवमष्टादशानां विद्यानां परिणतिः । इयं योगशास्त्रे प्रक्रिया-सर्वेषां प्राणिनां हृदयकमलवर्ति हंसद्वयं शिवशक्तिरूपमस्ति । तदुक्तं तत्रैव योगानुशासने - ``अनुपममनुभूतिस्वात्मसंवेद्यमाद्यं विततसकलविद्यालापमन्योन्यमुख्यम् । सकलनिगम सारं सोऽहमोङ्कारगम्यं हृदयकमलमध्ये हंसयुग्मं नमामि ।" इति । तस्य हंसयुग्मस्य जाग्रत्स्वप्नसुषुप्तयस्तिस्रोऽवस्थाः । तत्र जाग्रदवस्थायां यदा सत्वगुणाधिक्यं तदा आलापो भवति, वेदशास्त्रादिरूपः । देहिनां यदा रजोगुणः प्रभवति, तदा प्राणिनामाहारादिव्यवहारः । यदा तमः प्रभवति, तदा क्रोधनिद्राभयर्हिसादिव्यवहारः । यदादत्ते दोषात् सच्चिदानन्दरूपस्य ब्रह्मणः देशकालादिपरिच्छिन्नतारूपाद् गुणमखिलं मायाशबलिततया सुमुल्लसितदेशकालादिपरिच्छेददोषपरिहारेण शुद्धसंविन्मात्रं निरतिशयानन्दरूपं गुणमादत्ते ; अद्भ्यः पय इव यथा जलरूपं दोषं परित्यज्य सारभूतं क्षीरभागं हंसो यथादत्ते तथेति । एतेन हंसः सोहमिति हंसयुग्मं महावाक्यार्थबोधकं हंसेश्वरहंसेश्वरीरूपं भजे इति तात्पर्यार्थः । हंसेश्वर-हंसेश्वर्यौ मध्ये पूज्यौ ध्येयौ वा ; पूर्वोक्तचतुःपञ्चाशद्वायव्यरश्मयः परितः पूज्याः, ध्येया वा ।। ३८ ।।

३९.
क्रमप्राप्तौ तैजसरश्मिमुख्यावाह -तवेति । तव स्वाधिष्ठाने ; नाभिस्थदशदलपद्ममध्ये ; हुतवहमधिष्ठाय निरतम् ; वह्निरूपमाश्रित्य निरतं निरन्तरं प्रीतिमन्तम्, तम् ईडे स्तुवे, संवर्तम् संवर्तेश्वरम् । हे जननि ! महतीं महाप्रकाशज्वालाविलासेन विश्वसंहारसमुत्सुकसंवर्तेश्वराविनाभूतां समयां ; समयाभिध नां च ईडे । यदालाके लोकान् दहति महति क्रोधकलिलेः ; रोषसमुद्धते सति दृष्टिः नेत्रंकरी शरीराकारविस्फुलिङ्गोद्गारि वह्निकरालं लोकान् दहति ; महति कल्पावसानसमुज्जृम्भिते शक्तिपरतन्त्रे यस्य संवर्तेश्वरस्य आलोक इति संबन्धः । संजिहीर्षाशक्तिवशंवदसंवर्तेश्वरस्य महति क्रोधोन्मेषे तृतीयनयनोन्मेषेण संवर्तानलः सर्वान् लोकान् दहति । या पुनः दयार्द्रा दृष्टिः शिशिरमुपचारं रचयति ; सिसृक्षाशक्त्या त्वया संचलितरजोगुणोद्बाधेन विश्वं शीतलं करोति । यथापूर्वं कल्पयतीति भावः । संवर्तेश्वरः समध्याम्बा इति देवदेव्यौ मध्ये पूज्यौ, ध्येयौ वा द्विषष्टितैजसरश्मयः पूर्वोक्ता परितः पूज्याः ध्येया वा ।। ३९ ।।

४०.
द्विषष्टितैजसश्मयः पूर्वमुक्ताः परितः क्रमप्राप्ताप्यरश्मिमुख्यदेवदेव्यावाह - तटित्वन्तं शक्त्या तिमिरपरिवृत्तिस्फुरणया ; तिमिरस्य परितो वृत्तिं, तिमिरं सर्वतः संवेष्ट्य वृत्तिरित्यर्थः । तद्वत् स्पुरणं यस्याः सा ; एतादृश्या शक्त्या तटित्वन्तं स्पुरन्नानारत्नाभरणैः परिणद्वेन्द्रधनुषम्, शिवशक्त्योः हीरकपुष्परागपद्मरागादिविविधाभरणैः व्यक्तीकृतेन्द्रचापमित्यर्थः । तव मणिपूरैकशरणम्, षड्दलमणिपूरचक्रमध्यनिलयं, श्यामं हरमिहिरतप्तं त्रिभुवनम् सूर्यरूपरुद्रकृतसंतापविधुरं जगत्त्रयं, वर्षन्तं मेघं मेघेश्वरं सौदामिन्यम्बया शक्त्या सहितं निषेवे । मेधेश्वरः सौदामिन्यम्बा च मध्ये पूज्यौ, ध्येयौ वा  ; पूर्वोक्ताः द्विपञ्चाशत्संख्याकाः आप्यमरीचयः परितः पूज्याः ध्येया वा ।। ४० ।।

४१.
तव मूलाधारे चतुर्दलपद्ममध्ये, लास्यपरया, लास्यरसिकया, शृङ्गाराधारं नृत्यं लास्यम् । समयया सह समयाख्यया शक्त्या सह । नवात्मानं नवरसमहाताण्डवनटम्, शृङ्गारादिनवरससमवहितनिरतिशयमहोत्साहताण्डवनटं वन्दे । उभाभ्यामेताभ्याम् ; लास्येश्वर्यदिनटनट्यात्मकशिवाभ्यां , उदयविधिमुद्दिश्य, महासंहारानन्तरं जगत उत्पत्तिमनुसंधाय, दयया नष्टस्य विश्वस्य कल्याणकारणभूषतया सनाथाभ्यां स्वस्वामिकाभ्यां, इदं जगत् जनकजननीमत् जज्ञे उत्पेदे । सिसृक्षोन्मीलितानुग्रहेण यथापूर्वं जगदत्यन्तं विलोक्य संतोषेण जगद्रक्षायै लास्यताण्डवसमुत्सुकाभ्यां देवदेवीभ्यां जगदिदं मातापितृमज्जातमित्यर्थः । यथा मातापितरौ पुत्रे जाते संतोषातिशयेन नृत्यतः, तथेति भावः । तथा च महिम्नस्तुतौ, ``जगद्रक्षायै त्वं नटसि ननु वामैव विभुता" इति । महानटेश्वरः, लास्येश्वरी च मध्ये पूज्यौ ध्येयौ वा । अत्र पद्ये नवात्मकविद्याया उद्धारः सूचितः, न तु स्फुटीकृतो भगवता श्रीशंकराचार्येण, स गुरुमुखादवगन्तव्यः । इति चक्रषट्कं यथाज्ञानं गुरुमुखादवगतं किंचिन्निरूपितम् । इतोऽधिकं महाशयेभ्योऽधिगन्तव्यमिति शिवम् ।। ४१ ।।
इति श्रीगोविन्दाश्रमपूज्यपादशिष्य श्रीकैवल्याश्रमविरचितायामानन्दलहरीव्याख्यायां सौभाग्यवर्धन्यां प्रथमस्तरङ्गः ।।

४२.
एवं शक्तितन्त्रशाम्भवतन्त्रयोः स्वरूपं निरूप्य, ``तेषामप्युपरि तव पादाम्वुजयुगं" इति पूर्वमुक्तं भगवत्याश्चरणाम्बुजस्योत्कर्षं प्रतिपादयितुं मुकुटादिचरणान्तमवयवस्तुतिं कर्तु मारभते - गतैरिति । हे हिमगिरिसुते, ते तव, हैमं किरीढं माणिवयत्वं गतैः गगनमणिभिः बालार्कैः सान्द्रघटितं निबिडस्यूकं संकीर्तयति यः, स नीडे गोले यच्छायालछुरणेन यत्कान्तिव्याप्त्या शवलं विवित्रं चन्द्रशकलं शौनासीरं धनुः किमिदमिति धिषणां बुद्धि बध्नाति, चित्ते धत्ते । उत्प्रेक्षते - माणिक्यादिनानारत्नखचितकिरीटकान्त्या संवलितं तत्रैव लग्नं चन्द्रशकलमालोक्य इन्द्रचापमतिं वध्नातीत्यर्थः । एतावता महादेव एव एतादृशीं मत्तिं चित्ते धत्ते । अन्यस्य तव मुखावलोकने का शक्तिरिति भावः । अथवा हैमं किरीटं उक्तलक्षणं यः कूर्तयति, स तव साक्षात्कारं प्राप्य तवानुचरः सन् मुकुटमालोक्य शौनासीरं धनुः किमिदमिति बुद्धि बध्नातीति । एतावता ``हैमकिरीटाय सहस्रादित्यतेजसे नमः" इति किरीटमन्त्र उदाहृतः । किरीटमन्त्रविशेषो गुरुमुखादवगन्तव्यः । एतत्कीर्तनेन च साक्षात्कारो भवति । तेनैतादृशी धिषणआ भवतीति भावः । अथवा ध्यानयोगेन तव साक्षात्कारं प्राप्य किरीटमालोक्यैतादृशीं बुद्धिमनुसन्धत्ते । किरीटमन्त्रमाहात्म्यमेतावता प्रकाशितम् ।। ४२ ।।

४३.
अलकान् स्तौति धुनोत्विति । हे शिवे तव चिकुरनिकुरुम्बं अलकसमूहं, तुलितदलितेन्दीवरवनं उपमितविकसितेन्दीवरवनम् । अनेनोपमितं, तव चिकुरसदृशं तत्, न यु तत्सदृशमेतत् । यतो घनं स्निग्धं श्लक्ष्णं च । उपमेयचिकुरोत्कर्षहेत्वन्तरमाह - यदीयमिति । यदीयं सौरभ्यं सहजमुपलब्धुं प्राप्तुं, बलमथनवाटीविटपिनां नन्दनवनतरूणां कल्पवृक्षाणां सुमनसः कुसुमानि, तस्मिन् तव चिकुरनिकुरुम्वे वसन्तीति तेषां संसर्गेण तवालकानां नोत्कर्षः । किं तु तवालकसंपर्केण तेषामुत्कर्षः । सुरासुरसीमन्तिनीविहितपूजाच्छलेन तवालकाश्रयणे अयमेव हेतुरिति हेत्वलङ्कारः । एतादृशं नो ध्वान्तं धुनोतु दूरीकरोतु । स्वयं ध्वान्तायमानमपि ध्वान्तं नाशयतीति महदाश्चर्यम् ।। ४३ ।।

४४.
सीमन्तं स्तौति - वहन्तीति । तव सीमन्तसरणिः सिन्दूरं वहन्ती, कीदृशं सिन्दूरं प्रबलकबरीभारः तस्य तिमिरोपमा त्विट्, तासां बृन्दैः बन्दीकृतमिव नवीनार्ककिरणं तादृशम् । कीदृशी तव सीमन्तसरणिः । तव वदनसौन्दर्यलहरी सौन्दर्यातिरेकपरंपरा तस्याः परीवाह उच्छ्वासः, उत्तरोत्तरानुवर्तनं यत्र स्रोतःसरणौ, सा स्रोतःसरणिः सौन्दर्यरूपमहानद्याः अनवरतानुवर्तमानधाराकारपरंपरोन्मेपवती प्रवाहसरणिरित्यर्थः । नः क्षेमं तनोतु । लब्धपरि पालनं क्षेमः । पूर्वजन्मपुण्यैस्तव चरणांबुजभक्तिर्लब्धा तां प्रतिपालयतात् । अत्रोपमाद्वयेन भगवत्याः सीमन्तसौन्दर्यतिरेकः प्रतिपादितः । तेन जगदम्बिकाविषयभक्तिलक्षणभावाः परिपुष्यते ।। ४४ ।।

४५.
सामान्यतो वदनं स्तौति - अरालैरिति । अरालैः कुटिलैः, स्वाभाव्यात् सहजकुटिलैरित्यर्थः । अलिकुलहसश्रीभिः, अलिकुलं हसन्तीत्यलिकुलहसाः, एतादृश्यः श्रियो योगां ते, तादृशैरलकैः परीतं व्याप्तं तै वक्त्रं परिहसति पङ्केरुहरुचिम् । दरस्भेरे ईषद्वासोभ्मेषे, दशनरूचिकिञ्जल्करुचिरे, दन्तपैक्तिकान्तिकेसरगनोहरे यस्मिन् वदनकमले सुगन्धौ माद्यन्ति स्मरमथनचक्षुर्मधुलिहः मदनारिनैत्रमधुकराः । यत्स्वभावकुटिलैरलकैर्वेष्टितं दन्तयंक्तिरूपकेसरं मनोहरं सुगन्धि स्मरारिनेत्रमधुकरोन्मादकं तव वक्त्रं, म्लायमानकैसरां बहुहाय्यनोग्णं पङ्कोद्भवां मदनचापमौर्वीभृतमधुकरतोषकरीं पङ्केरुहरुचि हसन्तीति किमाश्चर्यम् । किं बहुवा ? तव वदनपरीवारा अलकाः पङ्केरुहरतमलिकुलं हसन्ति । वक्त्रं पङ्केरुहं हसति । उभयैस्तुच्छौकृतापद्मरुचिः । अहो तव वदनमहिमा परोत्कर्षासहकुटिलसंसर्गज इति ध्वनिः । लोकेऽपि यः कुटिलचेष्टितः स ईषद्दन्तविकासेन मन्दस्मितेन स्वस्मात् हीनं हसति । `परीतं  यद्वकरं तव हसति पह्केरुहरुचि' इति क्वचित्पाठः । तदनुसारेणायमर्थो योजनीयः सर्वोऽपि ।। ४५ ।।

४६.
भालं स्तौति - ललाटमिति । तव ललाटं लावण्येन कान्त्या च विमलं तथा आभाति । तव द्वितीयं मुकुदशशिखण्डस्य शकलमिति मन्ये । किरीटकोटिस्थस्य अर्धचन्द्रस्य परमर्धमित्यर्थः । तत्र हेतुमाह - विपर्यासेति । विपर्यासन्यासात् व्यत्यासतो न्यासाद्धेतोः । विपर्यासे हेतुमाह उभयेति । यत उमयकृतसन्धानमयितः । प्रापितः, व्यत्यासं विना समीकृत्य सन्धाने कृते, सुधालेपस्फूर्तिः सुधासान्द्रविभ्रमः, राकाहिमकरः पूर्वचन्द्रः परिणमति । चन्द्रबिम्बमध्ये कस्तूर्या रेखां विधाय द्विधा निर्भिद्य, अर्धेन मुकुटशशिखण्डं अर्धेन च ललाटं विहितवान् कश्चिदनादिपुरुषः । अत एव भ्रूच्छलेन ललाटार्धचन्द्ररेखा दृश्यत इति भावः । उत्प्रेक्षोपमाहेत्वलङ्काराणा सङ्कोऽत्र यथासंभवं ज्ञेयः ।। ४६ ।।

४७.
भ्रुवौ स्तौति भ्रुवाविति । हे भुवनभयभङ्गव्यसनिनि जगद्भयभञ्जनशीले तव भ्रुवौ किञ्चिद्भुग्ने ईषत्कुटिले, मधुकररुचिभ्यां नेत्राभ्यां धृतगुणे भङ्गायमाणनेत्रमौर्वीके, `धनुः पौष्पं मौर्वी मधुकरमयी' (श्लो. ६) इति प्रागुक्तं धनुर्मन्ये । पुष्पचापं जाने इत्युत्प्रेक्षालङ्कारः । सव्येतरकरगृहीतं वामकागृहीतं धनुः रतिपतेः प्रकोष्ठे मुष्ठौ च स्थगयति आच्छादयति । मुष्टौ धनुर्मध्यं, प्रकोष्ठे ज्यामध्यं स्थगयति । निगूढान्तरं यथा भवति तथा प्रकोष्ठमुष्टिव्यवधानात् धनुर्मध्यं च न दृश्यत इत्यर्था । भ्रूगतद्वैविध्यदर्शनेऽयं हेतुः । वस्तुतः एकमेव धनुः, न द्वे । निह्नवे पोषके हेत्वलङ्कारः ।। ४७ ।।

४८.
अहः सूते सव्यमित्यादिभिरेकादशश्लोकैर्नेत्रे स्तौति - अहरिति । हे देवि ! तव सव्यं दक्षिणं नयनं अहः सूते दिनं सृजति अर्कात्मकतया । तव नयनमेव सूर्यरूपेण दिवसमसृजदित्यर्थः । त्रियामां रात्रिं वामं ते रजनीनायकमयं चन्द्रमयं चन्द्रात्मकतयेत्यर्थः । ते तृतीया दृष्टिः भालगता दृष्टिः दरदलितहेमाम्बुजरुचिः ईषद्विकचस्वर्णकमलकान्तिः दिवसनिशयोरन्तरचरीं संध्यां समाधत्ते वह्निरूपतया इति भगवत्याः नेत्नत्रयस्य सूर्येन्दुवह्निरूपता स्वभावोक्तिः । तेन शिवेन सह अभेदो ध्वन्यते ।। ४८ ।।

४९.
विशालेति । विशाला विशालगुणयुक्ता, कल्याणी सर्वदा कल्याणानुमोदिनी, स्फुटरुचिः सदा विकचस्वरा, अयोध्या कुवलंयैः, इन्दीवरैः योद्धुमशक्य । तव दृष्ट्या सह योद्धुमागतानि पराजितानि लज्जया रात्रावेव उन्मीलितमुखानि जायन्ते, न दिवेति भावः । अयमेवार्थः स्तुतिकामधेनौ दर्शितोऽस्माभिः प्रकारान्तरेण - `नेत्रादवाप्य सुषमां मुखमम्बुजं ते दातुं शिवे पुनरशक्ति तदेकसारम् । आलम्ब्य पाथसि समूत्रमृणालदण्डं नूनं तपः परमहंसयुतं तनोति' इति । कृषाधाराधारा, अनवरतदयापाम्परापरिपूर्णा, किमपि मधुरा अवाङ्भनसगोचरा मनोहरगुणा, भोगवतिका, शिवविषयकपरमप्रेमार्द्रालोककौतुका; अवन्ती भक्तजनानिति बहुनगाविस्तारविजया विशाला नगरी कल्याणी कल्याणनामपत्तनं अयोध्या, धारा, मधुरा, भोगवती, अवन्ती इति नगराणां विस्तारं विजयत इति बहुनगरविस्तरविजया सती तत्तन्नामव्यवहरणयोग्या विजयते, सर्वोत्कर्षेण वर्तते । विशालां जित्वा विशालानामव्यवहारयोग्या इति । कल्याणादिनगराणि जित्वा तेषां यानि यानि नामानि तैस्तैर्नामभिर्व्यवहियमाणा विजयते । ये ये गुणाः पूर्वोक्तास्ते ते विशालादिनगरेपु न सन्तीति भावः । किं च विशालादीनि नगराणि कुवलयैः जम्बूद्वीपादिसप्तभूचक्रैः योध्यानि आक्रान्तानि निगृहीतानि । तव दृष्टिम्तु कुवलयैरयोध्या अनाक्रान्ता । जगत्प्रकाशकसूर्येन्दुवह्निरूपे सतीति ध्वनिः । कुवलयैरिति शब्दच्छलेन इन्दीवराणि भूवलयाश्च गृह्यन्ते ।। ४९ ।।


 `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'

  `` "  `` "  `` "  `` "  `` "  `` "  `` "  `` "  `` "  `` "  `` " `` "  `` "  `` "  `` "  `` "  `` "  `` "  `` "

 
 `' `' `' `' `' `' `' 
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'


ऽ  ꣳ   `` "  `` "  `` "  `` "  `` "  `` "  `` "  `` "  `` "  `` "  `` "  `` "  `` "  `` "  `` "  `` " `` "  `` "  `` "  `` "  `` "  `` "  `` "  `` " !

