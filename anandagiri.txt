१.
आनन्दगिरीया
ओंनमः श्रीपरदेवतायै ।
परां संवित्कलां नौमि सन्ध्याबिन्दुविभूषिताम् ।
अधः शत्तयात्मिकां रक्तां सच्चिदानन्दसूत्रिताम् ।।
इहानन्दाब्धिमध्ये मां मग्नं रक्षतु शांकरः ।
मदोल्लासिस्फुरद्भृंगकपोलः पार्वतीसुतः ।।
इह खलु निखिलपुराणस्मृतीतिहासादिसांगरहस्यचतुर्वेदार्थसमस्तशास्त्रार्थाखिलतन्त्रार्थेभ्यो निबिडमनस्तमोंಽभोधेः झटिति सन्तारकारकं परमसुखसेव्यं सन्मयं जगद्विदित्वा अनिर्वचनीयं किमपि प्रस्तूयमानः शिवशक्तिस्मणरूपं मंगलमवातारयत् । सकलमन्त्रमयी मातृका, सा च कामकला, सा परस्पराक्षरलयत्रक्रमा । अतोಽस्मदादिभक्तानुग्रहाय देव्याः स्तुतिमारब्धुमनाः सधाकशिरोಽलङ्कारचूडामणिः श्रीशङ्करः साक्षात् स्वयं शङ्करः सूक्ष्मकामकलास्वरूपः सूक्ष्मां कामकलां प्रभावितसकलमन्त्रार्थां प्रस्तौति - शिव इति । अत्रैषा अक्षरयोजना - हे परमेश्वरि हे अविनाशिनि शक्ते अकृतपुण्यः पुमांस्त्वां प्रणन्तुं स्तोतुं वा कथं प्रभवति । न कृतं पुण्यं येन स तथा । तथा च प्राचीनजन्मपरंपरोपार्जितपुण्यपुञ्जसंपद्विहीनः, त्वां प्रणन्तुं कायवाङ्मनोभिः नमस्कारगोचरीकर्तुं स्तावकवाक्यपुष्पोपहारैः पूजयितुं वा कथं समर्थो भवति । न कथमपि । ब्रह्मादीनामपि मनोरथपथातीतं तव चरणकमलं सकृदपि स एव नमस्कर्तुं शक्नुयात् यस्य महती पुण्यसंपत्तिः स्यात् । तथा च शारदायां - "पूर्वजन्मकृतैः पुण्यैर्ज्ञात्वेमां परदेवताम् । आगमोक्तविधानेन पूजयेत्सुसमाहिताः ।" आर्यापि - "मलिनमनस्तनुवाचामारामति देवि किं मतिः सहसा । सुकृतशतैरुपलक्ष्यं तव पदपद्मं समस्तशुभसद्म ।" तथापि हे मातः, अज्ञानवशादहन्तु पुण्यसंपद्विहीनोಽपि तव चरणकमलं स्तोतुं प्रणन्तुं च प्रतिज्ञां कृतवानस्मीति, अज्ञानवर्तिनि अनन्यशरणे मयि दीनतमे, तथा कृपाकटाक्षविक्षेपः करणीयो येन तव चरणारविन्दवन्दनोपवर्णनानन्दरूपः प्रतिज्ञातार्थो मत्तो निर्वाहमासादयेत् । अनन्यभावेनोपरतानां स्वीयहृदाशयानां मनोरथोಽपरिचितार्थफलकाभिमानादिप्रभवः इति भावः । अत्र दैन्योक्तिः, कृपां विनान्यद्वितथम् । व्यञ्जनया कृपाप्रार्थनम् । अनुपपत्तिप्रतिसन्धानानपेक्षपदार्थवाक्यार्थाविनाभावो व्यञ्जना । किंलक्षणां त्वां ? अतो हेतोः हरिहरविरिञ्च्यादिभिरप्याराध्यां, हरिः श्रीकृष्णः हरः श्रीमहादेवः, विरिञ्चिर्ब्रह्मा, ते आदौ येषां, तैरप्युपास्याम् । आदिशब्दादागमोक्ता मन्वादयः । अत्र तद्गुणसंविज्ञानो बहुव्रीहिः, लंबकर्णादिवत् इति । त्रैलोक्याराध्यैरपि तवाराधकैः इत्यपिशब्दो विरोधाभासद्योतनाय, अनुक्तानां समुच्चायको वा । विषयान्तरपरित्यागेन तदेकतानैः कायवाङ्मनोर्भिनमनं पूजनं ध्यानं स्तवनमाराधनमपि तद्योग्यां आराध्यामित्युपचारेण, तेषां प्राणत्वेन नित्यानुसरणीयापि त्वमसि । अतः । सदाशिवसंयोगादुद्भिद्यमानतद्गुणबिम्बभूतायां त्वयि प्रतिबिम्बतया प्राप्तजन्मानः खलु कृष्णादयः, अत एव तेषां स्तवनमपि । एवं च सकलपुण्यकर्माधिष्ठातारः परमपुण्यात्मानः कृष्णादयोಽपि स्वे स्वे कार्ये त्वामाराध्यैव प्रभवन्ति नान्यथा । तर्हि का कथा अस्मदादीनां अपुण्यवताम् ।
अत्र कश्चित् , अत्रश्लोके सम्बुद्धिपदं नास्तीति कष्टसृष्ट्या गौरीसमानार्थकतां कृत्वा हरीति संबोधनं करोति । आदिशब्देन चादिपुरुषत्वात् श्रीकृष्ण इति व्याख्याति । स आगमशास्त्रे साहित्ये चानभिज्ञ इति । तथा हि आदिशब्देन यदि श्रीकृष्णः, तदा श्रीशंकरचरणाभिप्रेतागमप्रोक्तश्रीबिद्योपासकानां मन्वादीनां त्यागप्रसङ्गात् । तथा च मानसोल्लासज्ञानार्णवौ - "मनुश्चन्द्रः कुबेरश्च मन्मथस्तदनन्तरम् । लोपामुद्रा तथागस्त्यः स्कन्दो विष्णुस्तथा शिवः । दत्तात्रेयो मुनिश्रेष्ठः (मुनिः शक्रः) दुर्वसाश्च त्रयोदश । उपासते सहाविद्यां द्वादशोक्तास्तवानधे ।" तथा "विष्णुः शिवः सुरश्रेष्ठो (ज्येष्ठो) मनुश्चन्द्रो धनाधिपः । लोपामुद्रा तथाಽगस्त्यः स्कन्दः कुसुमसायकः ।सुराधीशो रौहिणेयो दत्तात्रेयो महामुनिः । दुर्वासा इति विख्याताः (ते मुख्याः) एतां विद्यामुपासकाः ।" इत्यागमानभिज्ञत्वम् । किञ्च संबुद्धिपदाभावेಽपि सुंबुद्धिं व्याप्य युष्मच्छब्दप्रयोगपरामर्शादध्याहृतसंबुद्धिपदान्वयबोधस्य सुवचत्वात् । अपि च  । तनीयांसं पांसुं, सुधासिन्धोर्मध्ये त्वामलिख्य प्रणयकुपितां, ज्याकृष्टिबद्धखटिकामुखपाणिगङ्गास्तु ते शिरसि हृष्टो रंगावतार इत्यादौ संबोधनपदाभावेन दोषापत्तेः । अध्याहारस्य च द्वारं पिधेहीत्यादौ शास्त्रेणादृतत्वात् । न च शाब्दी आकांक्षा शब्देनैव पूर्यत इति न्यायेनोच्यत इति वाच्यम् । किंच काव्ये पदार्थवाक्यार्थादविनाभाविनि भासमाने काव्यस्योत्तमत्वं व्यंग्यप्रधानत्वात् । तथा च मम्मटः - "इदमुत्तममतिशयिनि व्यंग्ये" इत्यादि । तथा च साहित्यानभिज्ञत्वम् । तस्मादस्माभिर्व्याख्यातं तदेव सम्यक् । किञ्च संबोधन एवाग्रहश्चेत् तदा यदीत्यत्र पदच्छेदं कृत्वा यत् इ इति मंगलस्मारकलक्ष्मीवाचकेकारः संबोधनपरः कर्तव्य इति ।
अतः इति । यत इत्यत आह - यदीत्यादि । यदि यस्माच्छिवस्त्वया शक्त्या युक्तो भवति तदा ब्रह्मादिजनने प्रपञ्चाकारे विवर्ते वा शक्तो भवति । प्रभुतां कर्तुं समर्थो भवति । केवलस्य असंगस्य उदासीनस्य परमात्मनः कर्तृकर्मक्रियाकारकफलविलक्षणत्वेन पर्युदासित्वान्न ततो ब्रह्माद्युत्पत्तिरित्यादह - न चेदेवं देव इत्यादि - नन्वेवं `यतो वा इमानि भूतानि जायन्त', इतिश्रुतेः का गतिरिति चेन्न, यतः इत्यस्याविद्यायुक्तादिति व्याख्यानात् । नन्वेवं शक्तेरपि कथं जनकत्वं, शक्तिशब्देन कार्यानुकूलोಽतीन्द्रिः स्वभावभूतो धर्म इति, तस्य च कार्याभावव्याप्याभावप्रतियोगितया अनुकूलतामात्रं, न कारणत्वं दण्डत्वादिवदन्यथासिद्धत्वात् , इति चेत्सत्यम् । तथापि शक्तिशब्देन प्रपञ्चजननी पारमेश्वरी महामायोच्यते । नतु वह्न्यादिशक्तिरिव । तदुक्तमाचार्यचरणैः -"इत्येषा सहकारिशक्तिरसमा माया दुहन्तीततो मूलत्वात्प्रकृतिः प्रबोधनतो विद्येति यस्यादिमा । देवोಽसौ विगतप्रपञ्चरचनाकल्लोलकोलाहलः साक्षात्साक्षितया मनस्यभिरतिं बध्नातु शान्तोद्यमे" । इति । तस्याः शक्तिपदवाच्यत्वं "देवात्मशक्तिं स्वगुणैर्निगूढामि" तिश्रुतेः । मार्कण्डेयेಽपि "हेतुः समस्तजगतां" इत्यादि । केवलं जडायास्तस्याः कार्योपादिततदुत्पादनेनैव तनोपरागस्योपेक्षणीयतया परमात्मसन्निधानमात्रम् । अत एवानादिसिद्धाध्यासात् शक्तिशक्तिमतोरभेदोಽयुतसिद्धाख्यः । अत एव शिवशक्तिमयं सर्वं जगदिति । केवलं उपासकानां यद्भेदभावनं तद्वासनावशात् , चित्रगतनारीकन्धरादिवत् । वस्तुतः समसमयावच्छेदेन शक्तिशक्तिमतोर्भेदभावनं न भवत्येव । तदुक्तं "शक्तिशक्तिमतोर्भेदं वदन्त्यपरमार्थतः । अभेदमनुषश्यन्ति मुनयस्तत्वचिन्तकाः ।" इति । गुरूपदिष्टतत्वमस्यादिवाक्यार्थानुसन्घानात् ब्रह्माकारान्तःकरणवृत्तिसमयेಽपि भेदभावनं नास्ति । अविद्याया अभावात् इति ।।
इदानीमागमोक्तमार्गानुसारेण मन्त्रोद्धारकतया पद्यं व्याख्यायते । आगमे शिवशक्तिपदयोर्यत्र संकेतः कृतः, तयोर्यौगपद्याद्बीजं उत्पद्यते । तन्मन्त्रतया पूर्वार्धं व्याख्येयम् । तथा हि सकलमन्त्रमूलत्वात्प्रथमं मातृकामन्त्रोद्धारः । शिवशब्देन ककारादिव्यञ्जनसमूहः, शक्तिशब्देनाकारादयः षोडश स्वरा इति । तदुक्तमागमे - "ककारादिक्षकारान्ता वर्णास्ते शिवरूपिणः । अकारादिविसर्गान्ताः स्वराः षोडशशक्तयः" ।। इति । तयोर्योगे क ख ग घ ङ इत्येवं वर्णा उच्चारणयोग्यतया पदं वाक्यं घटयितुं शक्ता नान्यथेति स्वरसंबन्धमन्तरा व्यज्जनसमूहस्योच्चारयितुं अशक्यत्वात् । तदुक्तं "विना स्वरैस्तु नान्येषां जायते व्यक्तिरञ्जसा । शिवशक्तिमयान्प्राहुः तस्मादर्णान्मनीषिणः" इति । तदुक्तम् - "अंब तावकपदद्वयार्चकस्त्वन्मयो भवति नात्र विस्मयः । यत्त्वया हि विवशो वशीकृतः शक्तिरेव समभूच्छिवः स्वयम्" इति । आर्यापि "त्वमविद्यावशगत्वाज्जगदाकारो विवर्तसे विष्णो । अत एवाधिष्ठानं तत्र भुजंगे यथा रज्जुः" ।। अथवा -मन्त्रः-शिवः अकारः, शक्तिरेकारः, तयोर्योगे ऐकारो जायते । अग्रे बिन्दुः शालिनीति । एवं वाग्बीजात्मकश्चेद्भवति तदा वाग्जालं प्रसूयते नान्यथेति । एवं मन्त्रान्तरेಽपि ज्ञातव्यमिति । प्रथमश्लोकार्थः ।।
अत्र शिवशक्त्यादीनामतिरहस्यार्थो व्याख्येयः । ब्रह्म कामकलायुक्तं प्रपञ्चोद्धारे शक्तम् । न चेदनया संगतं, निष्क्रियं निराकारं स्पन्दशून्यं सदाಽಽस्ते । हे परे परसंविन्मयि ! गुणत्रये बिन्दुत्रये एतैः समं अकृतपुण्यस्त्वां स्तोतुं, अतो ज्ञातुं देवता केयं कस्मात् क्व केनेति, विष्णुरप्यकृतपुण्यः त्वां प्रणन्तुं स्तोतुं वा कथं प्रभवतु । न कथमपीति । एतैः कल्पे कल्पे समुपास्यमानापि अगम्यासि यतः । तथा यामले "कल्पे कल्पे महेशानि चिन्तयामि परां कलाम् । ज्ञातुं नाद्यापि शक्तोಽहं संविदानन्दसुन्दरीम् " । तथा "विष्णुर्भूत्वा हरो भूत्वा धाता भूत्वा महेश्वरि । भूत्वा महेश्वरो देवि सदापूर्वः शिवः शिवे । न चैनां कलयेत्कालीं कोटिजन्मशतैरपि । नाद्यापि यस्या जानन्ति स्वरूपारूपभावनाम् " । इत्याद्यलम् । परार्द्धमात्रात्मिका संविन्मात्रा अग्नीषोमरूपबिन्दुगुणत्रयवती कामकला, सा तु मात्रायत्तगुणत्रयबिंबिता प्रपञ्चोद्धारं कुर्वाणा जायत इति भावः ।

२.
ननु ब्रह्मादयो मामाराध्य स्वकार्यसृष्ट्यादौ समर्था भवन्तीत्युक्तम् । तत्र तैर्मदाराधनेन को वाಽतिशयः प्राप्तो यद् द्वारा सृष्टयादि कुर्वन्तीत्याशङ्क्याह - तनीयांसमिति - हे शक्ते हे सर्वव्यापिनि, परमेश्वरि, ब्रह्मादीनां तव चरणकमलपादुकाग्रे भूमौ उन्मादाद्यहेतुक-दण्डवत्प्रतनरूप-कायिकनमस्कारव्याजेन लुठतां, तनीयः कणतया लब्धास्तव चरणकमलगलिताः सूक्ष्मा रजःकणाः । तान् शिरसि धृत्वा स्वकार्यं कुर्वन्ति ब्रह्मादय इति । तत्र विरिञ्चिर्ब्रह्म तनीयांसं तव चरणपंकेरुहभवं, तव चरणपांसुं शिरसि संचिन्वन् संचितं कुर्वन् , प्रसादेन लब्धसामर्थ्यः, अविकलान् संपूर्णावयवान् सजातीयेभ्यः सजातीयान्वा लोकान् विरचयति सृजति । सृष्टिरूपे कार्ये तव चरणरजः कणप्रसादस्यैवायं महिमा इत्यर्थः । आश्चर्यमपि, पांसुः सूक्ष्मादपि सूक्ष्मतमः, अप्रमितगरिम्णा ब्रह्माण्डमण्डलाकारेण परिणमत इति । अन्यच्च एकशिरसा श्रीकृष्णशरीरेण तनीयानपि तव चरणरजःकणो वोढुमशक्य इति सहस्रशीर्षां विशेषमूर्तिमुपादाय सहस्रेणापि शिरोभिः पृथिव्याद्याकारेण परिणतं शौरिर्वहति रक्षति । शिरस्सहस्रेणाप्यनायासेन न वहति, किन्तु महता कष्टेनेत्याह - कथमपीति । शौरिः श्रीकृष्णः तवाराधनावशसंप्राप्तचरणरजःप्रसादमहिम्नैव पृथिवीं बिभर्ति पालयति च । विरिञ्चेनोत्पादितं श्रीकृष्णेन नक्षितं ब्रह्माण्डमण्डलं हरः श्रीमहादेवः प्रसादतया प्राप्तं तव चरणकमलगलितं पांसुं संक्षुद्य, ललाटलोचनकालानलज्वालया भस्मसाच्चूर्णीकृत्य, भस्मोद्धूलनविर्धि भजतीति । भसितं भस्म, तेनोद्धूलनं स्नानमङ्गावलेपनं, तस्य पिधिरिव विधिः यस्य ते भजति, सेवते । तथा च ब्रह्मादयस्तव चरणसाहाय्यातिशयेन सृष्ट्यादिकुर्वन्तीति युक्तं त्वामाराध्येत्यादि ।।
अथ सांप्रदायिकोಽर्थः - यदस्याः परमेश्वर्याः चत्वारश्चरणाः । रक्तशुक्लाख्यौ चरणौ स्वाज्ञाचके द्विदले वर्तेते । मिश्रो हृदयेಽनाहतचक्रे । निर्वाणः सहस्रदले । तत्र रक्तरूपं त्वच्चरणगलितं रजोगुणं पांसुं प्राप्य रुद्रः संहरति । निर्वाणरूपं तव चरणगलितं प्राप्य निर्भरानन्दसंविदापन्नो योगी भवतीति । तत्राज्ञाचक्रे ब्रह्मविष्णू ध्येयौ, हृदयचक्रे रुद्रः, सहस्रदलकमले सदाशिवः । तथा चागमे - "भ्रूमध्यगौ विधिहरी तव रक्तशुक्लौ पादौ रजोಽमलगुणौ खलु वेदवेद्यौ । सृष्टिस्थिती वितनुतो हृदये तृतीयमंघ्रिं भजन्हरति विश्वमुदग्रमुग्रः । तुर्यं तवांब चरणं निरुपाधिबोध्यं सान्द्रामृतं शिवपदे सततं स्मरामि" इति । सृष्टिसमयबोधितादृष्टवदात्मसंयोगोत्पादितक्रियावद्भ्यां परमाणुभ्यां द्व्यणुक त्र्यणुकादिक्रमेण महतीपृथिवीमहत्य आपो महान्वायुः उत्पद्यत इति पृथिवीत्यादि भूतपञ्चकमाकलय्य परमेश्वरीचरणगलितानि रजांस्येव सहकारीणि प्राप्य सब्धसामर्थ्या विरिञ्चादयः सृष्ट्यादि कुर्वन्तीतिन्यायानुसारेण व्याख्यातम् । परमेश्वर्या अनादित्वात् , तच्छरीरस्यापि नित्यत्वात् , सृष्ट्याद्युपादानभूताः परमाणवः तव चरणगलितत्वान्नित्याः कार्यभूता यदा तदा अनित्या इति वदन् कश्चिद्बभ्राम ।।
तस्य मूलपरमरहस्यार्थः । तनीयांसमित्येनं कामकलात्मानं पांसुं जगत् अजः गुणांशं सञ्चिन्वन् कामकलैव आत्मा अनन्तो यथा एवं चिन्तयन् सगुणमयं जगदुद्वहति स्थिरम् । हरोಽपि स्मरजगद्दग्धा तमोगुणमयं संहारमूर्तिमेनं भस्मांगरागं भजते च, उन्मत्त इवास्ते । तव स्वरूपं भजन्तो महेश्वरि तवचरणस्मृतिप्रसादलेशोपचितभाग्यपुञ्जाः युष्मच्छरणविविदिषासमुचत्कटाः, कपटपटुचित्तं च दग्ध्व भस्मद्धूलनकृतांगरागाः विजने त्वां विविदिषवो ध्यायन्तीति भावः ।
 
 ३. 
ननु ब्रह्मादीनामत्युन्नततया सहजसिद्धज्ञानसत्वं लक्ष्मीवत्त्वं, नित्यमुक्तत्वं च । तेन तेषां मदाराधनं सुकरम् । इदानींतनानां अज्ञानपटलावृतानां अज्ञानिनां परमजडतया काष्ठायमानानां दरिद्राणां अनादिप्रवाहायातजन्ममरणप्रबन्धान्धकाराकारसंसारसागरनिमग्नानां कथं आराधनं, कथं च लोकोत्तरकार्यकारित्वं इत्याराधनप्रक्रिया विरिञ्चादिविषयिणी न तु इदानीन्तनगोचरेति व्यर्थ इव ते स्तोत्रप्रयास इत्यत आह -अविद्यानामिति -सर्वविद्यात्मिके हे परमेश्वरि, अविद्यानामन्तस्तिमिरमिहिरद्वीपनगरी भवती । नास्ति विद्या अज्ञाननिवर्तिका प्रकाशरूपा सरस्वतीयेषां तेಽविद्याः तेषां यदन्तस्तिमिरं हृदयान्तर्वर्ति ध्वान्तं, तदर्थं तन्नाशाय मिहिरद्वीपनगरी, मिहिरस्य द्वादशात्मनः सूर्यस्य निवासस्थानभूतो द्वीपः, तन्मध्ये प्रकाशमयी नगरी सर्वान्धकारशमनी वर्तते, सा त्वम् । यथा तत्र नगर्थां अन्तर इव पीठकादौ कोटरादौ वा किं बहूनां गोलकाकाराणां पिठराणामपि मध्येಽन्धकारः स्थातुं न शक्नोति, तथा अविद्यानां त्वां चेतू मन्त्रस्मरणाद्युत्पादितमनोवृत्तिगोचरीभूता, तदैव सर्वाज्ञानान्धकारनिवृत्तिर्भवतीति एतावता विद्याप्रभवमन्त्रोपासकानां येषां केषामपि त्वं विज्ञानप्रसादिनीति न प्रथमो दोषः । पुनः कीदृशी त्वं, जडानां चैतन्यस्तबकमकरन्दस्रुतिशिरा - जडानां कर्तव्याकर्तव्यविवेकाभावेन, बाह्यव्यवहारौपयिकमपि ज्ञानं येषां नास्ति ते जडाः, तेषां चैतन्यस्तबकमकरन्दस्रुतिशिरा, स्तबको नाम गुच्छाः । तथा चामरे -"स्याद्गुच्छकस्तु स्तबकः" इति । तत्र स्तबके एतादृशी काचन शिरा भवती । या अहर्निशं मकरन्दं पुष्परसं स्रवति । तथालक्षणोपेता स्तबकमकरन्दस्य स्रुतिः श्रवणं तस्य शिरा वीथिसरणिः, शिरा निर्झर इति यावत् । अत्रागमः - कल्पद्रुमस्तबको भवन्मन्त्रः । तत्र चैतन्यज्ञानरूपमकरन्दप्रवाहसरणिः त्वत्प्रसादत इति न द्वितीयो दोषः । चैतन्यपदसमभिव्याहारात् स्तबको मन्त्रः । पुनः कीदृशी - दरिद्राणां निर्धनानां चिन्तामणिगुणनिका चिन्तामणिमाला । अन्येषां चिन्तितार्थफलप्रदः चिन्तामणिरेकः, तवोपासकानां त्वावर्तमानचिन्तामणिपरंपरारूपा माला त्वमेव । कोटिचिन्तामणिकल्पा नानाविधसंपत्प्रदात्री त्वमेवासीति न तृतीयो दोषः । पुनः कीदृशी - जन्मजलधौ निमग्नानां मुररिपुवराहस्य दंष्ट्रा यथा वराहावतारेण श्रीकृष्णेन प्रलयपयोधिजले निमग्ना मेदिनी निजदंष्ट्रयोद्धृता, तथा संसारसागरनिमग्नानामुद्धाराय मुररिपोः परमात्मनः वराहस्य वनभूमिदारकस्य दंष्ट्रेव दंष्ट्रा ब्रह्माकारान्तःकरणवृत्तिरूपा त्वमेवासीति न चतुर्थो दोषः । तस्मात् त्वदुपासनां कृत्वा तवैव स्तोत्रपाठकाः सर्वेಽपि विवेकविद्याज्ञानविनयविज्ञानलक्ष्मीविलासलक्षणान् भोगान् भुक्त्वा भवत्प्रसादादनिष्टनिवृत्त्युपलक्षितपरमानन्दभाजो भवन्तीति सार्थकः स्तोत्रप्रयास इति ।।
अथातो गूढरहस्यार्थः । अकार एव विद्या, तद्रूपाणां वर्णानां अन्तः मध्यवर्णपदानां अधोरूपा शक्तिः, मिहिर प्रकाशकत्वात् सूर्यस्वरः द्वीपं स्थानंं पृथ्वी तद्बीजं, महामाया, नगरी लज्जाबीजं जडानां पश्वादीनां चैतन्यः कामराजकूटः, कन्दर्पोद्धारः, स्तबकः शिवचन्द्रद्वयानन्द पृथ्वीप्रवाहरूपा माया । चिन्तामणिश्च गुणनिका च तत्तथा नन्दिविद्या । जन्मजलधौ आद्यान्तकूटाद्ये प्रकृतिः शक्तिः सकारः तद्वती । अत्र कूटद्वयोद्देशे चैकवचनम् ।। आभ्यां विद्याभ्यां मिता षट्कूटा वैष्णवी विद्या सर्वतः समुद्धरणे दंष्ट्रेव भवती । हे परांब, तथा एनां जप्त्वा वारं वारं भुवनोरुभारं तिरस्कुर्वन्ती सर्वसंकटादुद्धरतीति भावः । प्रकृतार्थस्तु स्पष्ट एव । "अन्तर्गा मनवः प्रोक्ताः चाधोगा शक्तिरिष्यते । प्रकाशाख्यं पदं त्वेकं विमर्शाख्यं द्वीतीयकम् ।। तृतीयं मिलितं प्रोक्तं निर्वाणं तुर्यसंज्ञकम् । एतच्चतुष्टयं प्रोक्तं बीजं कामकलात्मकम् ।। चैतन्यः कामदेवोಽयं शिवेन्दु प्र...स्यादिति ।" तथा धारवेतन्त्रे "नन्दिकेश्वरविद्येयं चिन्तामणिरषीष्यते ।" रुद्रयामले - "चिन्तामणिरयं  मन्त्रश्चिन्तामणिरिवापरः । चिरं चिन्तामणिर्ध्यातुः पुंसश्चिन्तामणिः स्वयम्"। इति एतद्वाक्यानुसारादुद्धारात् वैष्णवी षट्कूटद्वयं वा अन्यतन्त्रानुसारेण सर्वत्र बाहुल्यं वा, षट्‌कूटा वैष्णवी एकैव वेति को वेद आगमानामनन्तत्वात्  इत्यलम् ।

४. 
ननु तनीयांसमित्यादिना देवतान्तरपरित्यागेन ममैव चरणयोः रजःकणं शिरस्याधाय ब्रह्मादयः स्वकार्ये समर्था भवन्तीत्युक्तमस्ति । (तदयुक्तं) अन्यदैवतस्यापि कृपाकटाक्षवरदाभयमुद्राधारिकरकमलस्य विद्यमानत्वात् इत्याशंक्य तव चरणयोरेव सर्वातिशायि सामर्थ्यमस्तीति स्तौति । एतैरगम्योपासना किं ममोपासनायासेनेत्यलं स्तुत्या इत्यत आह - त्वदन्य इति । हे लोकानां शरण्ये लोकानां चतुर्दशभुवनानां शरण्ये शरणाय योग्ये, शरणागतपरित्राणपरायणे, हि यस्मात् , फलं दातुं तव चरणावेव निपुणौ भवतः । अत्रापि काकाक्षिन्यायेन लोकानां इति योजनीयम् । तस्मात्तव चरण कमलगलितं रज एव प्रसादबुद्ध्या ब्रह्मादिभिरधारि नान्यत् । ननु फलमात्रं तु गणेशादिदैवतमपि ददात्येवेति को वातिशयश्चरणयोरित्यत आह - किं लक्षणं फलं, वाञ्छासमधिकं वाञ्छितादप्यधिकम् । अन्यदेवताः कल्पद्रुमकामधेनुप्रभृतयश्च महाकठिनतमोपासनया ध्यातृणामिच्छागोचरमपि फलं पूर्णं दातुमसमर्थाः, तव चरणौ तु वाञ्छितादप्यधिकं फलं दातुं समर्थौ । अयं भावः - विद्याधनपुत्रादिकामनयोपास्यमानायां त्वयि, उपासनायाः परिपाकवशेन तव चरणसाक्षात्कारे जाते तन्नान्तरीयकाणां धर्मार्थकाम मोक्षाणां अकामविषयाणामपि प्राप्तिर्भवति । धनादिकं तु क्षुद्रं फलं वाच्छावशादपि भवति, इति वाञ्छिताधिकधर्मादिप्राप्तौ तव चरणमहिमैव कारणमिति । अतिशयान्तरमाह - भयात् त्रातुं आधिभौ तिकभयादपि त्रातुं रक्षितुं, शरणागतवज्रपञ्जरत्वादित्यर्थः । अस्याः परमेश्वरीमूर्तेर्हस्ते भुवनेश्वरीवत् वरदाभयमुद्राधारित्वं नास्तीति ज्ञातव्यम् । ननु मदन्योಽपि देवतागणो वरदाभयमुद्राधारित्वात्फलदाने समर्थ एवास्तीत्याशंक्याह - त्वदन्य इति । त्वदन्यो दैवतगणः पाणिभ्यामभयवरदो भवति । अभयवरदे वर्तेते यस्यासौ अभयवरदः, वरदाभयमुद्राधारीत्यर्थः । मुद्रा त्वभिनयः स चार्थशून्यः कायवाग्व्यापारविशेषः, पताकातिपताकार्धचन्द्रादिः । तथा च यथा सभपतिं सामाजिकान्वा संतोषयितुं रामभूमिकां आदाय, उपागतसकलरामोपकरणव्यात्तकरणः, राम एवायं, अयमेव वा श्रीराम इति सभापतिमनश्चमत्काराधायकेಽपि नटे रामोपकरणकार्यसमुद्रबन्धन-लंकादहन-दशमुखादिहनन-सीतालिङ्गनादि किमपि न भवति चेष्टामात्रत्बात् । तथा, अर्थशून्यं चेष्टामात्रं भुजाभ्यां दघत् देवतसमूहः तव चरणयोरनुपदर्शितवराभयमुद्रयोः सर्वाभिवाञ्छितफलं ददतोः सादृश्यं कथं प्राप्नुयादिति । देवतान्तरवत् त्वं वराभयादिकं नाभिनयसीत्याह - त्वमेवैकेति । एवमनेन प्रकारेण, त्वमेव प्रकटितवराभीत्यभिनया न भवसि । प्रकटितौ वराभीत्यभिनयौ यया सा । त्वमेवेति विशेष्यसंगतैवकारेण अन्ययोगव्यवच्छेदकेन देवतान्तरप्रकटित (मिथ्याप्रकटित) वराभीत्यभिनयाभावो व्यवच्छिद्यते । अत एव त्वमेका मुख्या । सर्वदेवेष्वित्यर्थात् । केवला वा । एवं च मूर्धातिशयशालिनौ तव चरणावेवोपासनीयाविति । अत्र रहस्यार्थः । पूर्वार्धे यथार्थः । जगत् भयात् त्रातुं चतुर्वर्गफलं दातुं प्रकाशविमर्शाख्यौ चरणौ तव कामकलात्मिकायाः । कामकलाप्रसंगे "स्मृत्या नित्यं महेशानि भवदंघ्रिचतुष्टयम् । पदार्थज्ञानतो देवि सद्यो मोक्षाय कल्पते । प्रत्यहं परिणीतस्य तव कामकलातनुम् नमन्ति विबुधाः पादौ" इत्याद्यलम् ।

५.
प्रथमचक्रेश्वरीमुद्धरन्नाह - हरिस्त्वामिति । तनीयांसं पांसुमित्यादौ शेषरूपेणाराघकत्वमुक्तम् । इदानीं श्रीकृष्णरूपेणाह - हरिः श्रीकृष्णः पुरा पूर्वं महादेवतपोभंगसमये त्वामाराध्य नारीभूत्वा स्मररिपुं महादेवमपि क्षोभमनयत् । तवाराधनमन्तरा नानाप्रकारैरपि महादेवतपोभङ्गं कृष्णस्यासाध्यमिति कृत्वा मनोवाक्कायकर्मभिः त्वामाराध्य आराधनाभ्यासेन त्वत्सायुज्यं मोहिनीरूपं प्राप्य दग्घमदनमपि महादेवं कामोल्लासलंपटं चकार । महादेवनयनानलदग्धोಽपि कामो भवद्दर्शनात् पुनरुद्दिदीपे । क्षोभं  तपोभंगानुकूलं मनोवैराग्यमन्यत् । तादृशं निरतिशयसौन्दर्यं कथं प्राप्तमित्यत आह - किंलक्षणां त्वां - प्रणतजनसौभाग्यजननीं, प्रणतस्य लोकोत्तरसौभाग्यसंपत्प्रदात्रीमित्यर्थः । उपासना च श्रीकृष्णेन लोपामुद्रानन्दिकेश्वराभ्यां, प्रणतस्य लोकोत्तरसौभाग्यसंपत्प्रदात्रीमित्यर्थः । उपासना च श्रीकृष्णेन लोपामुद्रानन्दिकेश्वराभ्यां मिलिताभ्यां उत्पादितया षट्कूटया वैष्णव्या विद्याया अकिता सैव मोहिनी भवतीति । अतवा हे प्रणतजनसौभाग्यजननि त्वां ईंं तुरीयवर्णरूपां सुन्दरीं आराध्येत्यग्रे पूर्ववत् । तर्हि परमेश्वरस्य सर्वप्रकारेण समर्थस्य श्रीकृष्णस्य रूपसंपत्त्या तपोभंगजनने को हेतुरिति चेत् , मद्भर्तरि श्रीसदाशिवरूपे श्रीमहादेवे पौरुषेण कोಽपि किमपि कर्तुं न शक्नोतीति, परमेश्वरी निगर्भ एवेत्यवेहि । तदुक्तमस्माभिरस्मत्कृते महिम्नः स्तोत्रे - "परित्यज्यात्मीयं हर मुररिपुः पौरुषमपि प्रसन्नं त्वां कर्तुं परमकमनी योषिदभवत् । ततः पूर्णः कामैरमितमहिमा तत्करुणया तपोभंगेಽपि त्वं त्रिपुरदहनासि व्यवसितः" । इति । अपरे तु कीदृशेनरूपेण त्वया दैत्या मोहिता इति महादेवेन पृष्टः श्रीकृष्णो महादेवदर्शनाय मोहिनीरूपमादद इत्याहुः । किञ्च यस्याः प्रसादितपरमसामर्थ्येन श्रीकृष्णेन परमकमनीयतमं मोहिनीरूपं दधता मामुज्जीवयित्वा मद्रिपुरपि श्रीमहादेवो मद्वाणगोचरीकृत्य तपस्याजितः । अहमपि तामेव ध्यायामीति विचार्य स्मरः कन्दर्पस्त्वां सकृदपि नत्वापि साभिलाषान्तःकरणो रतिकटाक्षचुम्बितेन वपुषा मुनीनामपि मोहाय प्रभवति ।
अत्र पञ्चमश्लोकस्य रहस्यव्याख्येयं - हरिः अकारः, त्वां आं, आराध्य, प्रणतजनसौ भाग्यजननीं परा, पुरा पूर्वं नारी भूत्वा बिन्दुत्रयं ज्ञात्वा, अर्थात् हरिः क्षोभकः प्रथमचक्रेश्वरीरूपां ध्यात्वा, स्मरस्तथा रतिनयनलेह्येन वपुषा रतिः अं नयनत्रयं तेन च बिन्दुचतुष्टयलेह्येन वपुषा स्वरूपेण, इयमपि एतावतापि केचित् । इति । प्रथमचक्रेश्वरी मन्त्रोद्धारः । त्रैलोक्यमोहनचक्रेश्वरी त्रिपुरामन्त्रः अं आं सौः ।।

६.
ननु मदनः स्वकीययोत्कृष्टया साधनसंपत्त्यैव मुनीन् जितवान् भवेदित्याशंक्य, अतितुच्छसाधनो मदनः परमेश्वर्याः कृपापांगमहिम्नैव मुनीन् जितवानिति, कियत् जगदपि जिगायेति च साधनसंपदं दर्शयति धनुरिति । यद्यपि कामस्य साधनसंपत्तिः जगज्जयक्षमा नास्ति, तथापि कामो जगत् जिगाय । साधनाभावं वर्णयति - धनुः पौष्पं शिरीषकुसुमसुकुमारं करतलाक्षमम् । मौर्वी मधुकरमयी कुसुमपरिमलश्रेणीरूपा, म्लानकुसुमे परिमलाभावेन स्वयमेव त्रुट्यति । विशिखा बाणाः पञ्च नाधिकाः । सामन्तोಽनुसर्तव्यो बलवान् राजा वसन्तः, ऋतुदिनेषु गच्छत्सु प्रत्यहमपचीयमानतया दुर्बलः । आयोधनरथो मलयानिलः, निरङ्कुशः अनियतगतिः तिर्यग्गमनशीनतया रणाङ्गणे नाभिमुखगतिः । तर्हि कथं कामो जयतीत्यत आह - किं कृत्वा, हिमगिरिसुते, कामपि कृपां लोकोत्तरां कृपामातन्वानं नयनोपान्तपातं सर्वार्थसाधकशिरोमणिरूपं प्राप्य । आश्चर्यमिदं, यदेकोಽसहायोಽतनुः निःस्वरूपस्तथापि तवापाङ्गमहिम्नैव तादृगिति । रहस्यार्थः, सर्वाशापूरकंचकेश्वरीं त्रिपुरेशीं बालामाह - धनुराकारशब्देन वाचकत्वेनापि धनुराकारतया विशिष्टा शिखा धारणशिखा अं, वसन्तः सहित स अन्तः, स् औः सामन्तयुक्तः । मलयेति नादबिन्दुवलितः । यद्यप्येवमेकोಽपि किञ्चानंगोಽपि तथाप्यनिर्वचनीयां बालां लब्ध्वा द्वितीयचक्रस्थाने तया अत्र प्रेरित इत्यलम् । त्रिपुरेशी द्वितीयचक्रेश्वरी बाला - ऐं क्लीं सौः ।। ६ ।।

७.
त्वामाराध्येत्युक्तम् । तत्राराधनस्य ध्यानपूर्वकत्वात् घ्यानं द्विविधं बाह्यमाभ्यन्तरं च, बाह्यं बहिरिन्द्रियगोचरं प्रकाशितम् । आभ्यन्तरं मानसं मनोमात्रगम्यम् । तत्रान्तरस्य सूक्ष्मतया स्थूलारुन्घतीन्यायेन बाह्याधीनतया ब्रह्मादिभिः क्रियमाणं बाह्यध्यानमाह - क्वणदिति । पुरमथितुराहोपुरुषिका नोಽस्माकम् पुरस्तादास्ताम् । श्रीमहादेवेन पुरत्रयदाहावसरे `अहमेव पुरुषः, एनं क्षणमात्रेण दहामी' त्यहंकारदर्पाभ्यांं कृताभ्यां या आत्मनि पौरुषसंभावना, या च केवला परमेश्वर्यादिशक्तिरेव, अन्यथा तद्विनिर्मुक्तस्य तस्याशक्तत्वादित्युक्तमघस्तात् ; सा अस्माकं लोचनगोचरतया पुरः परिस्फुरत्विति । प्रार्थनायामाशिषि वा लोट् । तस्यास्त्रैलोक्यमोहनस्वरूपमाह - क्वणत्काञ्चीदामेत्यादि । क्वणत् निनदत् शब्दायमानं काञ्चीरूपं दाम यस्याः सा । पुनः कीदृशी, करिकलभकुंभस्तननता करिणो वन्या गजाः, कलभा बालाः यस्मादसौ करिकलभ ऐरावतः तस्य कुम्भाविव यौ स्तनौ ताभ्यां नता नम्रा । यद्यपि पुनरुक्तिर्दोषाय, तथापि कलभकुंभोपमानेन परमेश्वरीकुंभयोरवनम्रताहेतुमाह-प्रौढिमा न लक्ष्य इति । पुनः कीदृशी, मध्येಽवलग्ने क्षीणा, पुनः शरत्कालीननिशाकरमुखी । सरभससमुद्धतशत्रुसंहारकारीणि सुरासुरसंमोहनान्यायुधान्याह - धनुरित्यादि - धनुश्चापं, बाणाः शराः, पाशो रज्जुः, सृणिरङ्कुशः, करतलेಽस्मिन् तत्तदाय़ुघघारणयोग्ये करतले दघानां, करतलैरित्यपि पठन्ति । धनुरैक्षवं, बाणाः कौसुमाः । पाशाङ्कुशौ सौवर्णौ । धनुर्बाणावधस्तनयोः वामदक्षिणयोः करयोः, उपरितनयोः करयोः पाशाङ्कुशौ धत्ते । ध्यानमपि तथैव । नानाग्रन्थेष्वस्यार्थस्य प्रतिपादितत्वात्, चर्वितचर्वणप्रसंगभयात् अल्पमेवोक्तमिति । अत्र तृतीयचक्रे सर्वसंक्षोभणाख्यचक्रेश्वरीं त्रिपुरसुन्दरीमाह - क्वणत्काञ्ची लज्जा ह्नीम् । करिकलभकुंभस्तनभरा कामः । अमध्ये अपरिक्षीणा नमध्ये अन्ते शरच्चन्द्रवदना परा । इयं पुस्तकाक्षवरदाभयकार । कथमेतादृशी धनुर्बाणानित्यादि धत्ते । तथा रुद्रयामले - "ध्यानाशक्तौ तु सर्वासां ध्यानं तत्तु समं स्मृत"मिति । आहोपुरुषिका अहमहमित्यध्यासात्मिका अहमिका । जडायाः प्रकृतेर्यत्र अहमहमित्यहमिका, ध्यानावलंबनी या सा । सर्वसंक्षोभणतृतीयचक्रस्य चक्रेश्वरीत्रिपुरसुन्दरीमन्त्रः (ऐं क्लीं ह्सौं) ह्नीं क्लीं सौः ।। ७ ।।

८.
अत्रारभ्य श्लोकत्रयेण कुण्डलिनीं स्तौति सुधासिन्धोरिति । हे परमेश्वरि, मातः धन्याः केचन त्वां भजन्ति । कुत्रेत्यत आह - सुधासिन्धोरित्यादि । अमृतसागरमध्ये यो मणिंद्वीपः कल्पवृक्षवाटीपरिवृतः, तत्र चिन्तामणिनिर्मितं गृहं शालाप्राकारतोरणापवरकवेदिकायुत्तं परितः प्रफुल्लकदंबवनवायुसुरभीकृतं, तत्र गृहे समीचीनयथोचितवेदिकायां श्रीचक्रमालिख्य तत्र श्रीचक्रमध्ये यः त्रिकोणाकारः श्रीकण्ठः सदाशिवो मञ्चत्वेन ध्येयः, तस्य च ब्रह्मविष्णुरुद्रमहेश्वराः चत्वारो देवाश्चरणत्वेन ध्येयाः । तन्मध्ये यो बिन्दुः स सदाशिवः परमशिवपर्यंकत्वेन ध्येयः, तत्र निलयः स्थानं यस्याः, एतादृशीं त्वां पञ्चदशाक्षरया लोपामुद्राविद्याया भजन्ति, ध्यायन्ति धन्याः एवं भजन्तीत्यर्थः । कीदृशीं त्वां चिदात्मनः संयोगे प्रादुर्भूतानन्दलहरीं इति । अयं तु सांप्रदायिकोಽर्थः । परे तु समुद्रद्वीपकल्पद्रुमादीन् वाग्भवकामराजादिबीजपूर्वकचतुर्थ्यन्ततत्तन्नाममन्त्रैश्चत्वारिंशद्भिस्तान् पूजयेत् इति । तदस्मत्संप्रदायाननुसारित्वात्प्रपञ्चसारादावदृष्टत्वात् । अस्माभिर्न लिखितम् । पूजाविधिस्तु षोडशोपचारैः चतुर्गुणितैः वर्तत इति विशेषः । अत्रारभ्य रहस्यार्थः - सुधेति शरीराभ्यन्तरे, चतुर्दशकमले मणिद्वीपे मूलाधारे नीपोपवनवति । चिन्तामणिः शिवलिङ्गः । तद्गृहे स्वयंभूलिङ्गाधिष्ठाने गुणत्रयात्मकस्वयंभूलिंनो पीठे शिवः प्रकाशः, तत्पर्यंकगतां कोटिसूर्यप्रतीकाशामिति प्रतिपादितत्वात् । चिदानन्दलहरीमेव त्वां कुण्डलिनीं स्तुवन्तीति । तथा च कुण्डलिनीचिन्तनपरस्य सर्वं ज्ञायेतेति भावः । एवंभूतां चिन्तयतः किं न स्यात् ।। ८ ।।

९.
बाह्यध्यानमुक्त्वा परमेश्वर्या महामायायाः कुण्डलिन्यास्तु ध्यानमाह - महीमिति । षट्चक्रम् । अथ परमेश्वर्याः कुण्डलिन्या भूमिकात्रयं, उत्पत्तिभूमिका लयभूमिका प्रत्यावृत्तिभूमिका चेति । तत्रोत्पत्तिभूमिकाध्यानमुच्यते महीमित्यादि । अत्रैवमागमप्रक्रिया । शरीरे षट्चक्राणि सन्ति मूलाधारस्वाधिष्ठानमणिपूरानाहताज्ञाविशुद्ध्याख्यानि । तेषां स्थानानि - "गुदात्तुव्द्यंगुलादूर्ध्वं मेढ्राच्च द्व्यंगुलादधः । मूलाधारमिदं प्रोक्तं भूमिस्तत्र प्रतिष्ठिता । तदुपरि लिंगमूले स्वाधिष्ठानं, तत्र जलं तिष्ठिति । तदुपरि नाभिमूले मणिपूरं, तत्र तेजः । तदुपरि हृदयेಽनाहतं, तत्र वायुः । तदुपरि कण्ठे आज्ञाचक्रं, तत्राकाशम् । तदुपरि, भ्रूमध्ये विशुद्धिचक्रं, तत्र मनः । अत्र प्रतिचक्रं कमलमप्यास्ते । मूलाधारे चतुर्दलपद्मं, स्वाधिष्ठाने षड्दलं, मणिपूरे दशदलं, अनाहते द्वादशदलं, आज्ञायां षोडशदलं, विशुद्धौ द्विदलम् । एवं चक्रषट्कमागमशास्त्रे कुलपथमिति परिभाषितम् । एतच्चक्रषट्कस्योपरि ब्रह्मरन्ध्रे निर्वाणचक्रम् । तत्र सहस्रदलकमलं, तस्य परिभाषा अकुलपद्मम् । तत्र केवलः परमात्मा सदाशिव आनन्दमयस्तिष्ठति । एवं स्थिते, भूलाधारचक्रे, महामाया कुण्डलिनीरूपेणोत्पद्यते । तत्र वर्तमानं चतुर्दलकमलाकारं भूमण्डलमतिक्रम्य, स्वाधिष्ठाने सूत्राकारेणागच्छति । तत्रापि षड्दलं जलचक्रमतिक्रम्य मणिपूरे गच्छति । तत्रापि दशदलं तेजश्चक्रमतिक्रम्यानाहते गच्छति । तत्रापि द्वादशदलं पवनचक्रमतिक्रम्य आज्ञाचक्रे गच्छति । तत्रापि षोडशदलचक्रमुल्लंघ्य भित्वा विशुद्धौ गच्छति । ततो द्विदलं भित्वा निर्वाणे सहस्रदले वर्तमानेन सदाशिवेन सह मिलित्वा लीना भवतीति क्रीडतीवोत्प्रेक्ष्यते । तेनोत्पत्तिलयभूमिके उक्ते । इति ध्यानमुपदिशन् स्तौति । मूलाधार इत्यादिना । छन्दोಽनुरोधेन स्वाधिष्ठानपदं प्राप्तं नोक्तं, किन्तु भणिपूरकं प्रोक्तम् । सकलमपि षट्चक्रमपि । योगशास्त्रे तत्तच्चक्रे वर्तमानभूम्यादिभेदेनास्य फलमप्युक्तम् । भूभेदे भूत्यागी समर्थो योगी भवति । जलभेदे जलात्मकः, तेजोभेदे वहिरिव, वायुभेदे त्वरागतिः ; नभोभेदे खेचरः, स्वात्मनो भेदे स्वेच्छागतिः, निर्वाणभेदे सदाशिव इति । भूमित्यागादिसिद्धयोಽपि योगिनां भवन्ति । एवं सूक्ष्मान्तरं ध्यानमुक्तम् । अयमर्थस्तु  अस्माभिः श्रीगुरूपदिष्टमार्गेण कृतः । ननु कुलपथगामिनां कुलपथत्यागादि विरुद्धमिति चेत्सत्यम् । स्वस्वामिप्रेमपरतन्त्रमनसां स्वीयानामपि स्वाधीनपतिकानां पतिशुश्रूषादिकुलाचारमपि परित्यजन्तीनां सुस्निग्धसाधुसख्यादिसाहाय्ये न कोಽपि दोषः, तद्वदिति तदुक्तं भवेत् । देहलीं व्यतिक्रम्य भावारूपकुलपथमतिक्रम्यापि अभिसारन्यायेन स्वस्वामिसमीपोपसर्पणे न कोಽपि दोषस्तद्वदिति । तदुक्तं भरतेन "कान्ताभिसरणे स्वीया लज्जानाशादिशंकया । सत्रासचपलापांगतरंगितविलोचना । सुस्निग्धैकसखीमात्रयुक्ता याति समुत्सुंका । एषा प्रिये तु निद्राणे पार्श्वे तिष्ठति निश्चला । भावेन बोधयत्येनं शीतैः स्रग्दामचन्दनैः ।।" इति । शब्दच्छलाश्रयणेಽपि न दोषः । कला शोभा । त्वन्महितं यथा स्यात्तथा विहरसीति । अत्र मूलविद्यायां मायात्रयं, तस्य द्वादश व्यञ्जनानि, द्वादश स्वराः, तेषामपि ...द्वादश । त्रिभिर्द्वादशभिः षट्त्रिंशज्जायते इति प्रतिचक्रं षट्कूटाक्षरदेवतापूजनमप्यान्तरयागांगं वदन्ति केचित् । पुनः, रहस्यार्थमाह - षष्टचक्रेभ्यस्त्वामुत्थाप्य भाग्योदयादकुलारविन्दं प्रापयन् , गुरूपदिष्टविधिना षट्चक्रभेदक्रमेण शिरःसहस्रदलकमले ब्रह्मानन्दघने शिवे सामरस्यगतां, पुनस्तथैवावरोहक्रमेणान्तरेव त्वां चिन्तयतः किं न स्यात् ।। ९ ।।

१०.
इदानीं लयभूमिकां प्रत्यावृत्तिभूमिकां चाह - सुधाधारेति । अत्र योगशास्त्रे प्रकारः । यदा योगी पद्मासने उपविश्य योगमभ्यस्यति, तदा गुल्फाभ्यां गुदमूलं निष्पीड्य प्राप्तप्राणधारणया, मूलाधारात्कुण्डलिनीं महामायां प्रपञ्चजननीं उत्थाप्य स्वाधिष्ठानमानयति, तद्भित्वा अग्रे मणिपूरमानयति, तदपि भित्वा, अनेेन क्रमेण सकलमपि कुलपथं भित्वा यदा ब्रह्माण्डमण्डले निर्वाणचक्रमारोहति, तत्र वर्तंमानसहस्रदलकमले कुण्डलीमानीय तत्र वर्तमानेन चिदानन्दात्मना सदाशिवेन संयोज्य, तत्रामृतकुण्डे खेचरीसाहाय्येन जिह्वामानीय तत्संयोगे, अमृतबिन्दवो धारा वा अमृतस्य स्रवति । पश्चात् सा धारा येन पथा कुण्डलिनी समागता, तत्र तत्र गत्वा मूलाधारपर्यन्तमायाति । तदनु सर्वस्मिन् शरीरे तदमृतं विस्तार्य शरीरमाप्यायति । तदा योगी जीवन् वर्तते । पश्चाद्यदा खेचरीं विघटयति, तदा कुण्डलिनी ततो वियुज्य स्वप्रकाशेन तेजसा तत्तच्चक्रं प्रकाशयन्ती तत्तच्चक्रतेजसा आत्मानं प्रकाशयन्ती परमेश्वरी कुण्डलिनी मूलाधारमायाति । तदा सा कुण्डलिनी मूलाधारचक्रे आत्मानं सार्धत्रिवलयाकारं परमेश्वरी कुण्डलिनी मूलाधारमायाति । तदा सा कुण्डलिनी मूलाधारचक्रे आत्मानं सार्धत्रिवलयाकारं सर्पशरीरमिव कृत्वा स्वपिति । तदा योगी जागर्ति इति । तथा च योगशास्त्रे - "मूलादिब्रह्मरन्ध्रात् रक्तोर्णातन्तुसन्निभाम् । कुलकुण्डलिनीं नित्यां विद्युद्वल्लीसदृक्तनुम् । मत्तालिकुलझंकारसदृक्षतरनादिनीम् । उन्नीयोन्नीय चक्रेषु क्रमादायाति बैन्दवम् । अनुभूय परं गत्वा पीत्वा कुलपथामृतम् । अकुलात्कुलकं भूयः कुलादकुलकं सदा । एवं तां सुन्दरीं ध्यायेत्सूक्ष्मं ध्यानं प्रकीर्तितम् ।" इति । तदनुरोधे चायं श्लोकः - तथाहि - हे कुहरिणि, कुहरा स्वाधिष्ठानादि चक्राणि, ते प्राप्यत्वेन विद्यन्ते यस्यास्तस्याः, तत्संबोधनं, सप्तम्यन्तं वा । त्वं पुनरपि स्वां भूमिं मूलाधारचक्रं, रसाम्नायमहसा, रसशब्देन षट्संख्याका आम्नायाः, विशुद्धादीनि षट्चक्राणि तत्प्रकाशकानि, तत्प्रकाशकत्वेन स्वप्रकाशकेन स्वतेजसा स्वप्रकाशवत्तेजसा वा मार्गेण अवाप्य प्रत्यावृत्त्या प्राप्य, तत्र कुलकुण्डे मूलाधारे स्वपिषि सुप्ता भवसि । किं कृत्वा स्वमात्मानं भुजगनिभं कृत्वा, भुजगस्य निभेव निभा यस्य, निभा प्रकाशः, तमेवाह - किंलक्षणमात्मानं, अध्युष्टवलयं सार्धत्रयमण्डलाकारमित्यर्थः । किं कुर्वन्ती, प्रपञ्चं सिंचन्ती, प्रपंचं चक्रषट्कावच्छिन्नं शरीरं सिंचन्ती आप्यायन्ती । एषा लयभूमिका । कैः सुधाधारासारैः अमृतधारासंपातैः जिह्वाग्रलग्नकुण्डलिनीयोगाद्ये च्युता मधुबिन्दवः त एवामृतधारासाराः, तैरित्यर्थः । किंलक्षणैस्तैः, चरणयुगलान्तर्विगलितैः, ततः स्रुत्वा भ्रूचक्रे वर्तमानं यच्छुक्लरक्ताख्यं चरणयुगलं तदन्तरालमागत्य पुनरग्रे गमनाय ततो विगलितैः । यदा ब्रह्मलोकादागत्य भगवती भागीरथी श्रीहरिचरणकमलान्तरालमागत्य तदाप्लाव्य अग्रे चलिता पृथ्वीमाप्याययति तथेत्यर्थः । अथवा एतत्पद्यद्वयं क्रमेणारोहावरोहपरतया व्याख्येयम् । तथाहि - प्रथमं मूलाधारे, चतुर्दलं पीतवर्णं कमलं ध्यात्वा तत्कर्णिकायां सूर्यसोमाग्निमयं त्रिकोणं विभाव्य, तन्मध्ये जपाकुसुमबन्धूकसन्निभं सूर्यकोटिप्रतीकाशं चन्द्रकोटिसुशीतलं सत्वरजस्तमोगुणाक्रान्तं कामाख्यं बिन्दुं विचिन्त्य तदूर्ध्वं कुण्डलिनीशक्तिं चिद्रूपामष्टत्रिंशत्कलायुक्तां पञ्चदशवर्णश्रीविद्यारूपां तटित्कोटिप्रभादीप्तां बिसतन्तुतनीयसीं प्रसुप्तभुजगाकारां सार्धत्रिवलयाकारेण स्थितां स्वेच्छादण्डाहतां कृत्वा उत्थाप्य, गुरूपदिष्टविधिना, सुषम्नामार्गेण मूलाधारस्वाधिष्ठानमणिपूरानाहतविशुद्धाज्ञाख्यषट्चत्र्कभेदक्रमेण ब्रह्मरन्ध्रस्थितविमलसहस्रदलं कमलं प्रापय्य तत्रस्थितपरमामृतधारया वर्णमय्या कुण्डलिनीं तां सन्तर्प्य स्थापयतीति आरोहक्रमः । तत्फरतया प्रथमं पद्यं ; तदुच्यते `सहस्रारे पद्मे सह रहसि पत्या विहरसे' इति । पुनश्चावरोहः । पुनः सुधास्रोतःस्वरूपिणीं अकुलामृतरूपेण सुषुम्नान्ततदाधारतत्तद्धातु -तत्तद्वर्ण-तत्तद्दैवत-तत्तच्चक्रिणीं भ्रूमध्यस्थितचरणयुगलविगलितामृतधारया आप्लावयन्तीं आज्ञाविशुद्ध्यादिक्रमेण मूलाधारं नीत्वा तथैव सदा सर्पाकारेण स्थापयेदित्यवरोहः । तदुच्यते `अवाप्य स्वां भूमिं भुजगनिभमध्युष्टवलयं स्वमात्मानं कृत्वा स्वपिषि कुलकुण्डे कुहरिणि' - अयं हि योगिनो मार्ग इति । सुधाधारासारैः इति श्लोकस्य रहस्यार्थः - प्रपञ्चं सिञ्चन्ती चरणसंचरणक्षरदमृतासारेण सामरस्यरसाम्नायेन, एकनित्यानन्दघनेन, मूलाधारस्थशिवलिङ्गं भुवं, भुजगाकारेण लिंगं वेष्टमाना, कुहरिणी कुहरं ब्रह्म, तदन्तर्गता सा तन्मयीति यावत् । "मूलाधारगता शक्तिः सूक्ष्माकारा महेश्वरी । सर्पाकारेण चिल्लिंगमावृत्यास्ते कुलाकुले । यामुत्थाप्य लभेद्ब्रह्म कुलान्ते स्वप्रकाशकम् । एतदुत्थानमात्रेण साधकः संप्रपश्यति । यदुत्थानेन देवेशि वयमाज्ञाकराः सदा" इति ।। १० ।।

११.
कुहरिणि इति कुण्डलिनीरूपां स्तुत्वा परदेवतायाश्चक्रमाह - चतुर्भिरिति । शिवाकारे मञ्च इत्यादिना सूचितं श्रीचक्रं निरूपयति । श्रीचक्रोद्धारः । हे मातः अमुना प्रकारेण विरचनेन यत् चत्वारिंशत्तव चरणकोणाः परिणताः, चरणशब्देनात्र लक्षणया चरणाधानस्थानं सिंहासनं चक्रमुच्यते । तस्य कोणास्त्रिकोणाः कोष्ठाः त्रयश्चत्वारिंशज्जायन्ते । तथाहि, मध्ये बिन्दुयुक्त एकस्त्रिकोणः, ततोಽष्टौ त्रिकोणाः, तदनु द्विदश त्रिकोणाः तदनु चतुर्दश त्रिकोणाः । कथं जायन्त इति तत्प्रकारमाहग - चतुर्भिः श्रीकण्ठैरित्यादि, नवभिः नवसंख्याकैः मूलप्रकृतिभिः श्रीचक्रस्य मूलकारणभूताभिर्मिलिताभिः इत्यर्थः । नवसंख्यां संपादयति - चतुर्भिः श्रीकण्ठैः पञ्चभिः शिवयुवतिभिः । श्रीकण्ठशब्देन पर्यायभूतरुद्रशब्दवाच्याः त्रेताग्निस्थानाः त्रिकोणाकारा वह्नयः । श्रीरुद्रशब्देन श्रुतौ वह्निरिति परिभाष्यते, रुद्रो वा एष यदग्निरिति । ते चोर्ध्वमुखाः । अग्नेरूर्ध्वज्वलनं वायोस्तिर्यक्पवनं, अणुमनसोश्चाद्यन्तकर्माणि अदृष्टकारितानीति भाष्यात् । तथा चोर्ध्वमुखाश्चत्वारः त्रिकोणाः । अधोಽधः संलग्नाः तैः, शिवयुवतिशब्देन पञ्च योनयः त्रिकोणाकाराः । ताभिश्च किंलक्षणाभिः ताभिः शंभोः प्रभिन्नाभिः, शंभोः त्रिकोणचतुष्कात् प्रभिन्नाभिः विपरीताभिः । वैपरीत्यं चात्र अधोमुखतया । ताश्चाघोमुख्यो योनीनामधोमुखत्वनियमात् । एवं शिवशक्त्यात्मना श्रीकण्ठशिवयुवत्योः परस्परालिंगने जाते अन्योन्यसमागमेन त्रयश्चत्वारिंशत् त्रिकोणा जायन्ते । तदनु चाष्टदलषोडशदलादिदलैर्लेखनीयमित्याह-त्रयश्चत्वारिंशद्वसुदलकलाश्रत्रिवलयत्रिरेखाभिः सार्धमिति । अतः परं चकोद्धारः कथ्यते । "वृत्तं कृत्वेष्टमानेन मध्ये सूत्रं च पातयेत् । पूर्वपश्चिमलग्नाग्रं द्विचत्वारिंशवद्भवेत् । पूर्वदिग्भागतः कार्या रेखा दोषापनुत्तये । त्यक्तू षड्भागमध्येಽस्या रेखा याम्योत्तराञ्चिता । पञ्चभागांस्ततस्त्यक्त्वा द्वितीयापि तथा भवेत् । ततो भागचतुष्केण दूरतस्त्रितया भवेत् । ततो भागत्रयं त्यक्त्वा रेखा स्याच्च चतुर्थिका । भागद्वयं ततस्त्यक्त्वा रेखा कार्याಽथ पञ्चमी । ततो भागचतुष्केण षष्ठी रेखा ततो भवेत् । सप्तमी स्यात् त्रिभिर्भागैः चतुर्भागौस्तथाष्टमी । नवमी पञ्चभिर्भागैरेवं रेखा विधाय तु । अन्तरं च ततः षड्भिरंशैराद्यन्तरेखयोः । सूर्यादिग्रहनामानि नवानां धारयेत्क्रमात् । पार्श्वद्वयेಽपि कर्तव्य रेखाग्राणां विमार्जनम् । अग्रयोरुभयोर्लुंपेत्सूर्यभागत्रयं त्रयम् । पञ्चभागान्प्रलुंपेत द्वितीयापार्श्वयोर्द्वयोः । भागस्तेन भवेदेवं अग्रयोः शनिसोमयोः । बुधरेखाग्रयोर्लुप्याद्भागान्षोडश यत्नतः । अष्टादश विलुप्येत भागान् गुर्वग्रयोर्द्वयोः । षोडशोभयतो लुप्येत् भागान्भृग्वग्रयोस्तथा । राहुकेत्वोः क्रमेण स्यादष्टषड्भागमार्जनम् । सूर्याग्रे चुंबतः शुक्रमध्यं सोमग्रके पुनः । चुंबतः केतुमध्ये तु भौमाग्रे वृत्तंचुबके । बुधाग्रे राहुमध्यं तु चुंबतस्तद्वदेव हि । चुंबतः शशिमध्यं तु अग्रभागं बृहस्पतेः । पूर्वस्यां वृत्तमध्ये तु चुंबतोಽग्रे शनेरपि । राह्वग्रे सूर्यमध्ये तु चुंबतस्तद्वदेव हि । केत्वग्रे चुंबतो भौमं भृग्वग्रे सोमचुंबके ।।" एवं चक्रलेखेन जाते मध्ये बिन्दुना शोभमानमेकं त्रिकोणं, ततोಽष्टत्रिकोणं, तत्परितो दशत्रिकोणं, ततोಽपि दशत्रिकोणं, ततश्चतुर्दशत्रिकोणमण्डितं, तद्बहिरष्टदलं, ततः षोडशदलं, ततो वृत्तत्रयं तदनु रेखात्रयविनिर्मितं चतुर्द्वारोपशोभितं चतुरस्रं द्वादशकोणं श्रीचक्ररूपं सिंहासनं श्रीभुवनेश्वर्याः सिद्धमिति । सर्वतेजोमयं नित्यं सोमसूर्यानलात्मकम् । षोडश कलाः सप्तविंशतिनक्षत्राणि, तेन त्रयश्चत्वारिंशत्कोणात्मना सोमरूपता । द्वादश कलाः, द्वादश शक्तयः, वेदत्रयी उदात्तानुदात्तस्वरितास्त्रयः स्वरितप्रचयाः स्वराः द्वादश राशयः, तेन त्रिचत्वारिंशत्कोणात्मना सूर्यरूपता । मध्ये त्रिकोणः साक्षाद्रद्ररूपः, अष्टकोणा अष्टौ मूर्तयः, जातवेदाः सप्तजिह्वो हव्यवाहनः कौमारतेजा अश्वोदरजो वैश्वानरो विश्वमुखो विश्वदेवः, दश कलाः, दश विभूतयः विराट् स्वराट् सम्राट् अभिभूः विभूः परिभूः प्रभ्वी द्युपतिः शान्ता शिवा, सात्विकराजसभेदे सप्तजिह्वात्मना चतुर्दशारं अनेन वह्निरूपतेति । एकं त्रिकोणमेव । तथा सति त्रिकोणाद्बहिर्वशिन्यग्रगता त्रिपुरा सिद्धा, तदग्रे त्रिपुरांबिकापूजनं मूलत्रिकोणे योगिनीत्रयं, तद्बहिरायुधपूजेति तन्त्रोक्तम् । कादिमते भैरवीशिवाभ्यां संयोज्य ।। ११ ।।

  `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
ಽ `' " " !
