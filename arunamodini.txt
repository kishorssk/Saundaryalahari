१.
अरुणामोदिनी -
श्री श्रीपतिप्रमुखदैवतबृन्दवन्द्यसर्वेष्टदानचणदिव्यपदाम्बुजाय ।
तस्मै नमः समुदितारुणसंनिभाय सिद्धेन्दिरासहचराय गणेश्वराय ।। १ ।।
यं भक्तिपूर्णमतिमङ्गलयाऽर्हयन्तः सिद्धोद्यमत्वमुपयन्ति महेश्वराद्याः ।
सोऽयं कृपारसलसत्करुणाक्षवीक्षाभिरञ्चतु भजन्मम चित्तवृत्तिम् ।। २ ।।
भुवनममृतसेकैरिन्दुलेखेव नक्तं मधुरमयवचोभिः प्रीणयन्ती नितान्तम् ।
ललितपदगुणालंकारवृत्ताऽसमाना भवतु भगवती मे भारती सुप्रसन्ना ।। ३ ।।
स्फटिकमणिविशुद्धं मौलिबद्धेन्दुलेखं शबलितमिव देवं कुर्वती कम्रकान्त्या ।
तरुणतरणिशोणा तारणी दारुणेभ्यः करुणयतु कटाक्षान्काऽपि नित्यारुणा नः ।। ४ ।।
यो लोकोपकृतिप्रविष्टहृदयो जित्वाऽतिबाह्यं मतं 
श्रीमच्छंकरशब्दपूर्वभगवत्पादाभिधानं गतः ।
सद्वेदान्तरहस्यवत्स्फुटितवान्गोप्यं रहो मानवं 
ते वन्दे भगवन्तमन्तकरिपुं सर्वांतरायच्छिदम् ।। ५ ।।
अस्त्यस्मिन्विषयेऽन्ध्रसंज्ञिनि महच्छ्रीगौतमीरोधसि 
श्रीमद्राजमहेन्द्रनाममहितं दुर्गं दुरारोहणम् ।
पूर्णा पण्डितमण्डलीभिरनिशं यद्दक्षिणादिश्यभूद् 
विख्याता बहुधा जगत्सु वसुधा श्रीकोनसीमाभिधा ।। ६ ।।
तस्यांं सीमनि वृद्धगौतमतनूजातावृतः सर्वतः 
संपूर्णो निगमागमातिनिपुणैः सद्ब्राह्मणैः संततम् ।
श्रीमल्लेशकृपाकटाक्षकलनाकान्तोऽग्रहारोऽभवत् -
पेरूर्वादिमहाग्रहारविदितः श्रीकोतलङ्काभिधः ।। ७ ।।
तस्मिन्विश्वजनीनवृत्तिरभवत्संश्लाघितः सज्जनैः 
संख्यावद्भिरधिष्ठितः प्रविलसद्विख्यातवाम्वैभवैः ।
भव्यः श्रीकोडमर्तिनामविदितः कौण्डिन्यगोत्रोदितो 
वेशः प्रांशुरनारतं प्रविलसद्विद्वत्प्ररोहाश्रयः ।। ८ ।।
तत्र श्रीमति मल्लिकार्जुनवुधः प्रापोदयं भानुवत् 
संख्यावत्सरसीरुहाणि विकचं प्रापुर्यतः प्रत्यहम् ।
प्रासोष्टायमपत्यसंधमनघं षड्दर्शनव्रातवत् 
श्रीमत्पाणिनिमुख्यमौलिसदृशः शंभौ परे भक्तिमान् ।। ९ ।।
षट्शास्त्राध्ययनप्रचारणसमायातप्रतिष्ठाभुवः 
संसेव्याखिललोकमात्रविभवाः प्रादुर्बभूवुस्ततः ।
श्रीरामेश्वरपूरुषोतमबुदघश्रीनारसिंहाभिध-
श्रीमद्वेङ्कटपद्मनाभविबुधब्रह्माभिधानाः सुताः ।। १० ।।
तत्र स्वतन्त्रबुधयूथनुतप्रभावः ।
श्रीमद्गिरीशपदपद्महितस्वभावः ।
वाचामधीश इव दिग्विदितात्मकीर्तिः 
ब्रह्माह्नयः समभवन्महितेषु तेषु ।। ११ ।।
भट्टं भट्टमते गुरुं गुरुमते श्रीशंकरं शांकरे
शेषं शेषकृतेऽक्षपात्कणभुजावाजानतन्निर्मितौ ।
काव्यं काव्यकलासु नीतिकुशलं नीतौ नये सर्वथा 
प्राहुर्ज्ञाः सकलागमेषु कुशला यं ब्रह्मविद्वन्मणिम् ।। १२ ।।
सूनः सूनृतवाग्बृहस्पतिरिव प्राचीनजन्मार्जितात् 
पुण्याद् गुण्यनुमोदितस्वचरितः शान्तिप्रधानक्रियः ।
श्रीगौरीपतिपादपद्ममकरन्दास्वादलुब्धान्तरः 
तस्य प्राप्तयशःप्रशस्तिरभितो मल्लेश्वराख्योऽजनिः ।। १३ ।।
सूनुस्तस्य च सांप्रदायिकबुधश्रेणीसमासादितः 
श्रीमद्गौतमकृष्णजैमिनिफणिग्रन्थाव्धिपारंगतः ।
श्रीमद्रामपदाम्बुजन्मनिहितप्रज्ञः प्रधीश्लाघितः 
श्रीमान्सर्वजनीनवृत्तिरतुलो गङ्गाघराख्येऽजनि ।। १४ ।।
तद्गङ्गाधरधीरवर्यतनुभूर्विद्वत्कृपागोचरः 
श्रीविघ्नेश्वरपादपद्मभजनेनावाप्तविद्यः सुधीः ।
श्री आनन्दलहर्यभिख्यभगवत्पादीयदेवीस्तुतेः 
व्याख्यानं विदुषां प्रहर्षणकृते निर्माति कामेश्वरः ।। १५ ।।
कामदेवकविर्व्याख्यां करोति विदुषां मुदे । 
अरुणामोदिनीनाम्नीमानन्दलहरीस्तुतेः ।। १६ ।।
वाणी ममेयमरुणाकरुणाकटाक्ष-
वीक्षाविशिक्षितरसा सरसान्तराणाम् ।
सम्यक्पदार्थपरिशोधविचक्षणानां 
मोदे दधातु निरसूर्क्षणवीक्षणानाम् ।। १७ ।।
व्याख्यानान्यस्य लक्ष्मीधरमुखविबुधैरागमाब्धिप्रवीणैः 
प्राचीनैः कल्पितान्यप्यतिकुशलमतेः खेदिताख्यातृमन्ति ।
फल्गून्याचार्यसूत्रोपमपदविवृतौ वाङ्मुखैर्दुर्मुखानी-
त्येवं देवीकटाक्षैर्विवृतिषु यतते प्रेरिता भारती मे ।। १८ ।।
ढक्ताराममुखप्रबन्धरचितप्रौढावगाहक्षम- 
व्याख्यानाटविसाधुमार्गविरहादभ्यासखिन्नान्तरः ।
भक्तत्राणनिकारुणातिकरुणावीक्षाविशेषोदितां 
प्रेक्षावत्प्रचयः प्रमोदभरितो भूयात्कृतिं बीक्ष्य मे ।। १९ ।।
सूत्रप्रायसुबोधवाक्यविवृतिश्लाघासमुल्लासित- 
प्रौढाचार्यनिगुम्भितागमकृतिव्याख्याविधोद्योगिनः । 
सिद्धश्रीपतिवीरवीक्षणकृपापात्रस्य कामेश्वरी-
वीक्षाप्रेरणशिक्षितस्य विबुधैर्मे साहसं क्षम्यताम् ।। २० ।।
आलस्यादन्यथाबोधादबोधाद्वा विलिख्यते । यदत्र सर्वद्रष्टारः सन्तः सन्त्ववलम्बनम् ।। २१ ।।
श्रीकामेश्वरपण्डितः क्व महिताऽऽचार्यप्रबन्धाकृतिः क्वेये चेत्यतिसंशयाङ्कितहृदो मा भूत यूयं बुधाः ।
मन्दं चाखिलशास्त्रधारणपटुं व्याख्यासमर्थं बुधं श्रीविघ्नेश्वरलोचनाञ्चलकृपावीक्षाः परं कुर्वते ।। २२ ।।
अथ खलु `यो देवानां प्रभवश्चोद्भवश्च विश्वाधिको रुद्रो महर्पिः । हिरण्यगर्भं जनयामास पूर्वं स नो देवः शुभया स्मृत्या संयुनक्तु' इत्यादिश्रुतिसहस्रोपबृंहितैः `स एष भगवानीशः सर्वतत्त्वादिरव्ययः । सर्वतत्त्वविधानज्ञः प्रधानपुरुषेश्वरः । सोऽसृजद्दक्षिणादङ्गाद्ब्रह्माणं लोकसंंभवम् । वामपार्श्वात्तथा विष्णुं लोकरक्षार्थमीश्वरः । युगान्ते चैव संप्राप्ते रुद्रंं प्रभुरपासृजत् । अहं ब्रह्म कपिलोऽथाप्यनन्तः पुत्राः सर्वे ब्रह्मणश्चात्र वीराः । त्वत्तः सर्वे देवदेव प्रसूता एवं चेशः कारणात्मा त्वमीड्यः ।।' इत्यादिपुराणवचनैर्निखिलनिगमागमपारदृश्वभिः पुराणेतिहासादिकर्तृभिर्व्यासवाल्मीकिप्रमुखैरादिकविभिर्वैदिकैर्वेदवेद्यपरशिवोपास्तेरवश्यं विधेयता प्रतिपादिता । तथा बहुश्रुतिस्मृत्युपबृंहितां तामेव बहुमन्यमानैः सुदर्शनाचार्यप्रभृतिभिस्तत्प्राधान्यमेव चतुर्वेदतात्पर्यसंग्रहादिषु निरूपितम् । तच्च शिवोपासनं चन्द्रचन्द्रिकावद्वागर्थवच्च परमेश्वरेण सत्त्वनित्यानपायिन्यास्तस्य च प्रपञ्चनिर्माणादिसमस्तसामर्थ्यसंपत्तिसंधानसमवहिताया भगवत्या हैमवत्याः समुपासनमपहाय न फलदमिति तदुपासनमप्यवश्यं विधेयमेव । तथा च स्कान्दे पार्वतीं प्रति शिवेनोक्तम् - `त्वामाश्रिता महाभागे प्राप्नुवन्त्यचिरेण माम् । केवलं त्वामनादृत्य मां भजन्तो विचेतसः । न यान्ति मम सायुज्यं कल्पकोटिशतैरपि ।।' इति । `तथा प्रथमतो देव्याः पूजा मायादिरूपता । नित्यं महेश्वराभेदश्चेतनादिप्रकल्पनम् । शक्तिदातृत्वमीशस्यारहितस्य तयाऽनिशम् । शिवस्य शक्तता सर्वाभीष्टदातृत्वमेव च । सर्वमेतत्प्रपञ्चेन सूतसंहितयोच्यते । संविदेव परा शक्तिर्नेतरा परशक्तता सर्वाभीष्टदातृत्वमेव च । सर्वमेतत्प्रपञ्चेन सूतसंहितयोच्यते । संविदेव परा  शक्तिर्नेतरा परमार्थतः । अतः संविदि तां नित्यं पूजयेन्मनमुतमम् । संविद्वाचकशब्देन संबिद्रूपामनाकुलः । अर्चयेदादरेणैव शिवमादौ महामतिः । ब्रह्मणोऽन्ते मुनिश्रेष्ठा मायायां लीयते जगत् । तथा विष्णुश्च रुद्रश्च प्रकृतौ विलयं गतौ । ब्रह्मणश्च तथा विष्णोस्तथा रुद्रस्य सुव्रताः । मूर्तयो विविधास्त्वेपु कारणेषु लयं ययुः । माया च प्रलये काले परस्मिन्परमेश्वरे । सत्यबोधसुखानन्दे ब्रह्मरुद्रादि संज्ञिते । अभेदेन  स्थितिं यान्ति हेतुरतत्र सुदुर्गमः । अन्यथाभानहेतुत्वादियं मायेति कीर्तिता । आत्मतत्त्वतिरोधानात्तम इत्युच्यते बुधैः । विद्या नश्यत्यतोऽविद्या मोहस्तत्कारणत्वतः । सद्वैलक्षण्यदृष्ट्येयमसदित्युच्यते बुधैः । कार्यनिष्पत्तिहेतुत्वात्कारणं प्रोच्यते बुधैः । कार्यबद्व्यक्तताऽभावादव्यक्तमिति गीयते । एषा माहेश्वरी शक्तिः स्वतन्त्रा परमार्थवत् । अनया देवदेवस्य शिवस्य परमात्मनः । उदितः परमः कालस्तद्वशाः सर्वजन्तवः । शिवो न विलयं याति द्विजाः सत्यस्वभावतः । ब्रह्मण्यभिन्नरूपे तु चेतनाचेतनात्मकः । विभागः कल्पितः शक्त्या न स्वतः पण्डितोत्तमाः । ब्रह्मण्यचेतनाकारे कल्पिता चेतनाभिधा । सर्वज्ञत्वादिकाः स्तम्बपर्यन्ता माययैव तु । उत्कर्पश्चापकर्षश्च नियन्तृत्वं नियम्यता । ब्रह्मणश्चेतनाकारे महामायाबलेन तु । महदादि जगच्छून्यपर्यन्तं परिकल्पितम् । उत्कर्षश्चापकर्षश्च जगत्यपि मुनीश्वराः । वर्णाश्रमास्तथा विप्रा वर्णानां कार्यमेव च । तद्धर्माश्च विभागेन माययैव प्रकल्पिताः । नियोज्यं चैव कर्तृत्वं भोक्तृत्वं च ततः परम् । वर्णाश्रमादिनिष्ठानां माययैव प्रकल्पितम् । विधयश्च निपेधाश्च श्रुतिस्मृत्यादिरूपिणः । मायया देवदेवस्य सत्यवत्परिकल्पिताः । धर्माधर्मौ तयोर्विप्राः फले तत्साधनान्यपि । कल्पितानि महामोहाद्ब्रह्मणो न स्वभावतः । रागद्वेषादयो दोपाः शान्तिदान्त्यादयो गुणाः । वैदिकास्तान्त्रिकाकारा अपभ्रंशास्तथैव च। स्वतन्त्रस्याम्बिकाभर्तुर्माययैव प्रकल्पिताः । यद्यदस्तितया भाति यद्यन्नस्तितया तथा । तत्तत्सर्वंं महादेवे मायया परिकल्पितम् । इति सर्वं मुनीन्द्राणां मायासंकल्पकल्पितम् । सूतपुत्रोऽभिधायेदं शिवाभिन्नतया जगत् । शंभोः सामर्थ्यसंपत्तिं जगदे शक्तिकल्पिताम् । चिन्मात्राश्रयमायायाः शक्त्याकारे द्विजोत्तमाः । अनुप्रविष्टा या साऽपि निर्विकल्पा स्वयंप्रभा । सदाकारा सदानन्दा संसारच्छेदकारिणी । सा शिवा परमा देवी शिवाभिन्ना शिंवकरी जगत्कारणतापन्नः शिवोऽयं मुनिसत्तमाः । सा तस्यापि भवेच्छक्तिस्तया हीनोनिरर्थकः । सर्वज्ञत्वंगते यस्तु शिवः साक्षादुपाधिना । सा तस्यापि भवेच्छक्तिस्तया हीनो निरर्थकः । ईशितृत्वं तथा यस्तु शिवः साक्षादुपाघिना । सा तस्यापि भवेच्छक्तिस्तया हीनो निरर्थकः । यस्तु रुद्रत्वमापन्नः शिवः साक्षादुपाधिना । सा तस्यापि भवेच्छक्तिस्तया हीनो निरर्थकः । यस्तु विष्णुत्वमापन्नः शिवः साक्षादुपाधिना । सा तस्यापि भवेच्छक्तिस्तया हीनो निरर्थकः । यस्तु ब्रह्मत्वमापन्नः शिव साक्षादुपाधिना । सा तस्यापि भवेच्छक्तिस्तया हीनो निरर्थकः । सदाशिवत्वमापन्नः शिवः साक्षादुपाधिना । सा तस्यापि भवेच्छक्तिस्तया हीनो निरर्थकः । ईश्वरत्वं गतो यस्तु शिवः साक्षादुपाधिना । सा तस्यापि भवेच्छक्तिस्तया हीनो निरर्थकः । हिरण्यगर्भत्वं यस्तु शिवः साक्षादुपाधिना । सा तस्यापि भवेच्छक्तिस्तया हीनो निरर्थकः । सूत्रात्मत्वं गतो यस्तु शिवः साक्षादुपाधिना । सा तस्यापि भवेच्छक्तिस्तया हीनो निरर्थकः । विराड्रूपं स्वराड्रूपंं शिवः साक्षादुपाधिना । सा तस्यापि भवेच्छक्तिस्तया हीनो निरर्थकः । सम्राड्रूपं गतो यस्तु शिवः साक्षादुपाधिना । सा तस्यापि भवेच्छक्तिस्तया हीनो निरर्थकः ।इन्द्रादिलोकपालानां रूपं यः प्राप्तवाञ्शिवः । सा तस्यापि भवेच्छक्तिस्तया हीनो निरर्थकः । देवादीनां गतो यस्तु रूपं शंभुरूपाधिना । सा तस्यापि भवेच्छक्तिस्तया हीनो निरर्थकः । मनुप्यत्वं तिर्यगादिस्वरूपौषधिरूपताम् । वनस्पतीनां रूपत्वं भक्ष्यभोज्यादिरूपताम् । नदीनदसमुद्रादिक्ष्माभृद्विद्युत्स्वरूपताम् । सर्वाकारं गतो यस्तु शिवः साक्षादुपाधिना । सा तस्यापि भवेच्छक्तिस्तया हीनो निरर्थकः । एषा सा साक्षिणी शक्तिः शंकरस्यापि शंकरी । शिवाभिन्ना तया हीनः शिवः साक्षान्निरर्थकः । न शिवेन विना शक्तिर्न शक्तिरहितः शिवः । उमाशंकरयोरैक्यं यः पश्यति स पश्यति । उमाशंकरयोर्भेदं ये पश्यन्ति नराघमाः । अधोमुखोर्ध्वपादास्ते यास्यन्ति नरकार्णवम् । यथा मातापितृभ्यां तु वर्धन्ते मानवा भुवि । तथैवाभ्यामिदं कृत्स्नं वर्धते नात्र संशयः । पञ्चधाऽवस्थितिः शंभोरीशानादिप्रभेदतः । देव्याः शक्तेः प्रभावेणेत्येवं सूतो मुनीञ्जगौ । अर्थोऽयमेवागमेषु चतुःशत्यामपि श्रुतः । परोऽपि शक्तिरहितः शक्तः कर्तुं न किंचन । शक्तः स्यात्परमेशानि शक्त्या युक्तो भवेद्यदि । परमादिशिवाचार्यैः सिद्धान्ते त्रैपुरे तथा । निरूपितोऽयमेवार्थः सकलागमनिश्चितः । एक एव जगत्स्वामी देवः परशिवः स्वयम् । निर्गुणो निष्कलो नित्यः शुद्धो बुद्धो महेश्वरः । तस्य शक्तिरियं साक्षाच्छक्तिः श्रीशांभवी स्मृता । त्रिपुरा नाम विज्ञेया तदभिन्ना जगन्मयी । सैव त्रिजगतां माता देवदेवी महेश्वरी । देवदेवी महाशक्तिरियं सर्वार्थसिद्धिदा । ललिता श्रीमहादेवी महात्रिपुरसुन्दरी । पितामहमहेशाद्या अस्याः पुत्रा वरानने । अनयैव पुरा प्राप्ता ब्रह्मणा सृष्टिकर्तृता । विष्णुः पालनकर्तृत्वं प्राप्तवानेतया शिवः । पुरा देवीमिमां नित्यां संपूज्य त्रिपुरेश्वरीम् । प्राप्ताः परार्धमिष्टार्थान्ब्रह्मबिष्णुशिवादयः । त्रिपुरोपासनान्नित्यं शापानुग्रहणे क्षमाः । सिद्धलक्ष्मीर्महालक्ष्मीरादिलक्ष्मीरियं शिवा । महानित्या महासिद्धा देवीयं सर्वकामधुक् । वागीश्वरी महालक्ष्मीर्दुर्गा श्रीपार्वती तथा । संज्ञाः शच्यादयो देव्याः पुत्र्यश्चास्या वरानने । निर्मला निष्कला नित्या सत्यानन्दा निरञ्जना । निराधारा निर्गुणेयं महात्रिपुरसुन्दरी । अस्या उपासका ये तु त एव भुवि दुर्लभाः । एतां देवीमविद्याख्यां प्राहुस्त्रय्यन्तवेदिनः । कपिलो मानवान्प्राह एनां प्रकृतिमीश्वरीम् । आहुः श्रीपार्वतीं देवीं शिवभक्ता वरानने । आहुरेनां महालक्ष्मीं नारायणपरायणाः । आहुरेनां महावाणीं भक्ता ब्रह्मणि मानवाः । दुर्गामाहुरिसां देवीं केचित्कालीं महेश्वरीम् । प्राहुः श्रीभैरवीं केचिद्भद्रकालीमथापरे । शिवशक्तिस्वरूपेयं महात्रिपुरसुन्दरी । साक्षात्कामदुघा नृणां ज्ञानदा मुक्तिदायिनी । सत्यं सत्यं पुनः सत्यं विद्यते नात्र संशयः । एवं बृहन्नारदीये पुराणे विनिरूपितम् । यथा हरो जगद्व्यापी तस्य शक्तिस्तथा मुने । देहशक्तिर्यथाऽङ्गानि स्वाश्रयं व्याप्य तिष्ठति । उमेति केचिदाहुस्तां शक्तिं लक्ष्मीति चापरे । भारतीत्यपरे चैनां गिरिजेत्यब्धिजेति च । दुर्गेति भद्रकालीति चण्डी माहेश्वरीति च । कौमारी वैष्णवी देवी केचिदैन्दीति चापरे । ब्राह्मीति विद्याऽविद्येति मायेति च तथापरे । प्रकृतिश्च परा चेति वदन्ति परमर्पयः । सर्वत्र शक्तिरूपेण देव्येकैव प्रवर्तते । `त्वं चन्द्रिका शशिनि तिग्मरुचौ रुचिस्त्वं त्वं चेतनाऽसि पुरुषे पवने बलं त्वम् । त्वं स्वादुताऽसि सलिले शिखिनि त्वमूष्मा निःसारमेतदखिलं त्वदृते यदि स्यात् ।। ज्योतींषि यद्दिवि चरन्ति यदन्तरिक्षे सूते पयांसियदहिर्धरणीं बिभर्ति । यद्वाति वायुरनलो यदुदर्चिरास्ते तत्सवर्मम्ब तव केवलमाज्ञयैव ।।' इत्येवं भगवत्पादैरम्बास्तोत्रे प्रपञ्चितम् । अयमर्थस्तथा देवीमाहात्म्येऽपि प्रपञ्चितः । आचार्याणां मतं चैतच्छिवः शक्त्येति वादिनाम् । संमतः परमार्थोऽयं पुराणागमदृश्वनाम् । उपास्तेः फलदातृत्वमस्याः सूतेन भाषितम् । उपासते ये परमां सर्वलोकैकमातरम् । तेऽभीष्टं सकलं यान्ति विद्यां मुक्तिप्रदामपि । पार्वती परमा देवी ब्रह्मविद्याप्रदायिनी । विशेषेणैव जन्तूनां नात्र संदेहकारणम् । लक्ष्मीवागादिरूपैषा शिवा खलु मुनीश्वराः । नर्तकीव तया सर्वमचिरादेव सिध्यति । अस्या एव प्रसादेन ब्रह्मेन्द्रादिविभूतयः । अनया रहितं सर्वमसदेव न तद्भवेत् । एतामेव समाराध्य श्रद्धया सह वैदिकाः । लभन्ते काङ्क्षितं सर्वं नान्यथा मुनिपुंगवाः । शैवा भागवतास्तेपामुपभेदावलम्विनः । अस्या आराधनेनैव लभन्तेऽभीप्सितं फलम् । दिगम्बरास्तथा बौद्धा अपभ्रंशावलम्विनः । अस्य आराधनेनैव लभन्तेऽभीप्सितं फलम् । यथा तथा शिवामेकां यो वा को वाऽऽदरेण तु । आराधयति सोऽभीष्टं लभते फलमास्तिकाः । करुणासागरामेनां यः पूजयति शांकरीम् । किं न सिध्यति तस्येष्टं तस्या एव प्रसादतः । आगमेष्वयमेवार्थो बहुधा प्रकटीकृतः । कामेश्वर्याः प्रसादेन भुक्ति मुक्तिं च विन्दति । यत्रास्ति भोगो न हि तत्र मोक्षो यत्रास्ति मोक्षो न हि तत्र भोगः । शिवापदाम्भोजयुगार्चकानां भुक्तिश्च मुक्तिश्च करस्थितैव । निगमागमसंसिद्धं देवीचरणपूजनम् । प्रतिपादयतामेतदाचार्याणां च संमतम् । किं च, आब्रह्मस्तम्बपर्यन्तं शक्तिररावृत्य तिष्ठति । शक्त्या विरहित्तं चैतत्स्थितिं न लभते जगत् । तथा सार्वात्म्यमस्याश्च मार्कण्डेयेन भाषितम् । शक्तिसंपूरितं यस्मात्तस्माच्छक्तिमयं जगत् । निर्णीय निखिलं तत्त्वं निगमागमगोपितम् । सर्वज्ञाचार्यचरणाः शक्तिं स्तोतुं समुद्यताः ।। अथ तत्रभवन्तः संततसमुन्मिषितनिरतिशयकविताचातुरीधुरीणावंतसन्तः समस्तनिगमागमनिकुरुम्बक्षीरनीरनिधिनितान्तनिर्मथननिर्णीतनिखिललेखलोकतत्त्वप्रकाशनभजज्जनतमोऽन्धितस्वान्तसारसविकसनविवस्वन्तः सकललोकनिर्माणभरणहरणादिकारणसच्चिदानन्दमयसदयपरममहेश्वरावतरन्तः सुदुस्तरापारसंसारसागरमग्नोन्मग्नदीनजनावनदीक्षितवीक्षावन्तो भगवन्तो भगवत्पादाचार्यास्तत्रभवतीं विचित्रविविधविष्टपपरिणमनातिकौशलवतीं भजद्भक्तजनव्यसनसमुत्तारणकारणवतीमिन्द्रोपेन्द्रचन्द्रादिबृन्दारकबृन्दितपादारविन्दवतीमखिलवेदवृन्दसानन्दसंप्रतिपादितस्वचरितार्णवाकर्णनपरिपूर्णावधानां समयाभिधानां हेलालास्यलालितचतुःषष्टिकलां चन्द्रकलां हैमवतीमुमां समस्ततन्त्रसंस्पर्शिना, `चतुर्वर्गफलायत्तं चतुरोदात्तनायकम् । काव्यं कल्पान्तरस्थायि कल्पतेऽनल्पभूतये ।' किं बहुना ? `चतुर्वर्गचिन्तामणिरियं कविता नाम, तस्मात्कर्तव्यं श्रोतव्यं व्याख्यातव्यं च' इत्याद्यभियुक्तोश्चतुर्विधपुमर्थसमर्थनसार्थवाहेन, `रसो वै सः' इति श्रुति प्रतिपाद्यसर्वरसभावात्मकतया निर्भरानन्दप्रवाहिना, कटाक्षवीक्षणमन्दहासमधुरभाषणादिभिः कान्तमभिरञ्जयन्ती व्यञ्जनाव्यापारेणैव सर्वं कार्यं कारयन्ती कामिनीव व्यञ्जनाभिधाव्यापारेणैव रामादिवद्वर्तितव्यं न रावणादिवदित्यादिहिताहितप्रवृत्तिनिवृत्तिनिष्पादकतया  `कृत्ये प्रयत्नं सरसं वितन्वन्वेदादिविद्या यदिहादिशेत । कुर्वंश्च दृष्टानि यशोमुखानि श्रेयांसि तत्किं न करोति काव्यम् ।।' इति वचनाच्छब्दार्थप्रधानप्रभुसुहृत्संमितरूपोपदेशान्तरातिशयितमहिम्ना `यत्र ब्रह्मरसास्वादः स्वयमेवानुभूयते । वाग्गुम्भे तादृशे तु स्यात्साधनी प्रीतिरुत्तमा ।।' इति वचनाद्रसिकजनाह्लादनचतुरेण श्रव्यप्रबन्धेन `प्रतिभातिशयो यत्र कवितानर्तकीसखः । रसनारङ्गमासाद्य काव्यं नाटयतु स्फुटम् ।। प्रतिभातिशयो नाम भूयसां तपसां फलम् । तथा तदनुरूपाणां तस्यापि प्रसरो गिराम् । तस्यापि काव्यरूपत्वमनवद्यं विभूषणम् । तादृर्शी प्रतिभां प्राप्य कवयन्ति कवीश्वरः । तत्काव्यं नायकोत्कर्षाज्जयत्याचन्द्रतारकम् । अभव्यं भव्यतामेति काव्यं नायकसंपदा । ...श्यामीभूतं रसश्रिया ।।' इत्यादिवचनप्राचुर्यादशेषकल्याणगुणवतीं भगवतीं हैमवतीमुदाहरणीकृत्य स्तुतिद्वारा निगमनिगूढं तत्तत्त्वं प्रकाशयितुमिच्छन्तः `काव्यं यशसे' इत्याद्यालंकारिकवचनप्रामाण्यातस्य दृष्टादृष्टरूपकीर्त्त्याद्यशेषपुरुषार्थसाधनत्वम् `काव्यालापांश्च वर्जयेत्' इति निषेधस्मृतेरनायकदुर्नायकघटितासत्काव्यविषयत्वं चाकलयन्तः `आशीर्नमस्क्रिया वस्तुनिर्देशो वाऽपि तन्मुखम्' इत्याचार्यदण्डिवचनादाशीराद्यन्यतमस्य प्रबन्धप्रारम्भोपयोगित्वमवगच्छन्तः प्रारिप्सितनिष्प्रत्यूहपरिसमाप्तिप्रचयगमने समाशासन्तः स्वप्रबन्धप्रधानप्रतिपाद्यम् `यः शिवो नामरूपाभ्यां या देवी सर्वमङ्गला । तयोः संस्मरणात्पुंसां सर्वतो जयमङ्गलम् ।।' इत्यादिवचनान्नामस्वरूपाभ्यां सकलकल्याणात्मकमनुस्मरणमात्रसंपादितसमस्तमङ्गलं  परमशिवसंवलितं भक्तजनवत्सलं भगवतीरूपं वस्तु निर्दिशन्तः स्वस्य निरन्तरायं तदीयानन्तगुणगणमणिगणनासामर्थ्यमभ्यर्थयन्तः तदीश्वरीनिरतिशयप्रसादसमासादितस्वभापितकार्तार्थ्यं प्रार्थयन्तस्तदभिमुखीकरणायादौ विशिष्टेष्टदेवतारूपतत्प्रसादमाशंसन्ते - शिव इत्यादि । वैशिष्टयं चेह देवतायाः सकलागमसंप्रतिपाद्यतया विष्ण्वादिसर्वदेवतोपास्यत्वात् । इष्टत्वं च कृत्स्नाभीप्सितप्रापणप्रवीणनिरीक्षणत्वात् , `भयात्त्रातुं दातुं फलमपि च वाञ्छासमधिकं शरण्ये लोकानां तव हि चरणावेव निपुणौ' इति वक्ष्यमाणत्वात् । देवतात्वं च `स तस्मिन्नकाशे स्त्रियमाजगाम बहु शोभमानामुमां हैमवतीं तां होवाच' इत्यादिश्रुतिप्रसिद्धत्वात्, बाह्यान्तरपूज्यतयाऽरुणोपनिषत्प्रतिपाद्यत्वाच्च । प्रसादश्चाभिमतवितरणप्रवणतैवेत्यवगन्तव्यम् । आशंसनमाशीरिच्छा । एतत्सर्वं च `तमीश्वराणां परमं महेश्वरम्' इत्यादिश्रुतेरशेषभुवननिर्माणादिकारणब्रह्मादिनिदानस्यापीशानस्य परमेश्वरी साहित्ये नित्ये सति जगन्निर्माणादिकार्यकरणकर्मण्यता, तदभावे लौकिकलोकवदौदासीन्यं च प्रमाणप्रमाणीकरणार्थेन तर्केण प्रथमत एव प्रतिपादयद्भिः, तथा तत्तद्वाक्याभासैः स्वस्वमहिम्नैव सर्गादिकर्तृत्वेन प्रागभिमतानां हरिहरब्रह्मादीनामपि परमेश्वरीसमुपासकत्वं तत्प्रसादाधिगतवैभवत्वं चागमप्रसिद्धं प्रकटयद्भिः, तत्राप्यनेकजन्मजातसंजातसुकृतजातानां प्रणमनस्तवनादिविधानसामर्थ्यं व्यतिरेकेण तदभाववतां तदसामर्थ्यं च नीरूपयद्भिः, तद्द्वारा चात्मनोऽतिभक्तस्य भगवतीमभिमुखयद्भिः, `सखीषु स्मेरा ते मयि जननि दृष्टिः सकरुणा' इति वदिष्यद्भिर्भगवत्पादैरेवाविष्कृतमिति देवतायाः भगवत्याः सर्वोत्कृष्टताध्वनिः । अत्रादौ `विद्यासु श्रुतिरुत्कृष्टा रुद्रैकादशिनी श्रुतौ । तत्र पञ्चाक्षरी तस्यां शिव इत्यक्षरद्वयम् ।।' इत्यादिपुराणवचनादशेषविशेषशब्दविशिष्टस्य , `शिवः शूली महेश्वरः', `श्वःश्रेयसं शिवं भद्रम्', `शिव एको ध्येयः शिंवकरः', `अतो मोक्षार्थिभिः सर्वैः शिव एव शिवंकरः । ध्येयः सर्वं परित्यज्य शिवादन्यतु दैवतम् ।।' इत्यादिकोशश्रुतिस्मृत्यादिप्रसिद्धदेवताकल्याणसमभिधायिनोऽनन्तकल्याणगुणवचनस्य,  `शिवेति मङ्गलं नाम यस्य वाचि प्रवर्तते । भस्मीभवन्ति राजेन्द्र महापातककोटयः ।।' इति वचनात् अभिवदनमात्रेणैव समस्तदुरितविदारकस्य शिवशब्दस्य, तथा च शं सुखं तनुते, `ऊष्माणः सुखखेदश्रीनिर्वाणनिधयः क्रमात्' `शो वल्मीके शिवे कूर्मे' इत्यादिच्छन्दःशासनकोशप्रसिद्धेः समग्रसौख्यप्रदानप्रख्यातस्य लक्ष्मीवीजस्य प्रबन्धप्रधानाभिधेयभगवतीप्रकाशकषोडशाक्षरीमन्त्रालंकारकमलाबीजप्रधानस्य स्मरणमात्राभिमतेष्टप्रदातुः प्रथमोष्मणः, तथा सुधाबीजत्वेन बहुकृतेष्टवर्यधुर्यतयाऽतिकृपालवालविलोचनशैलभूपालबालालीलाविलासेन कालिदासेन कविकुलशिरोमणिना रघुवंशकाव्यमुखे `वागर्थाविव' इति श्लोके प्रथमोपात्ततया, तथा भूवादिसूत्रे `भूवादीनां वकारोऽयं मङ्गलार्थः प्रयुज्यते' इत्यभिधाय `माङ्गलिकाचार्यो मङ्गलार्थं मध्यतो वकारं प्रयुङ्क्ते' इत्याद्युक्त्वा भगवद्भिर्भाष्यकृद्भिर्भाषितमङ्गलार्थत्वस्य वकारस्य च पाणिनिवद्दितीयतया निर्देशात्, तथा `प्रकृत्या यगणो नित्यं श्रीकरः कथ्यते बुधैः । करोत्यर्थानादिलघुर्यगणो वारिदैवतः ।।' `यो वार्यादिलघुर्धुतिम्' इत्यादिवचनैरमृतमयत्वेनाखिलमनोरथसंधानसमर्थतया `यामिनीवेन्दुना मुक्ता नारीव रमणं विना । लक्ष्मीरिव ऋते त्यागान्न वाणी भाति नीरसा ।।' इति वचनाद्विष्ण्वादिसर्वदेवतात्मकनवरसालंकारम् `कृत्वा काव्यमवाप विश्वमहितां कीर्ति कविग्रामणीः श्रीहर्षः श्रियमद्भुतां हरिहरो लोकेऽर्जुनक्ष्माभुजः । मृत्योस्त्रासमपचकार मलयक्ष्मामण्डलाखण्डलस्तत्किंचिन्न विलोक्यते न किल यत्काव्यात्समुन्मीलति ।।' इत्यादिनाऽतिप्रशस्ततयाऽशेषकवीश्वरादृतं व्यञ्जनावृत्त्यैव धर्माधर्मप्रवर्तनानिवर्तनासाधारणकारणं काव्यप्रबन्धमेव सर्वनिबन्धनातिशयितं मन्वानेनादिकविना भगवता वल्मीकजन्मना महत्यादिकाव्यकवयितृसुचरितफले रामायणाभिधेये प्रबन्धे `तपःस्वाध्यायनिरतम्' इति प्रथमादृतस्यातिसौम्यस्य यगणस्य चोपादानादेतत्प्रबन्धाध्येत्रध्यापकपाठकानां समस्तसमीहितावाप्तिर्भगवतीप्रसादान्निरन्तरायं भवतीति सूचितम् । वर्णगणाद्यशेषदोषदूषणनिपुणयोर्देवतामङ्गलाभिधानयोः कृत्स्नाभीष्टप्रदानप्रवीणता कियती कक्तव्य ? न हि समूलघातं घातुकान्निहत्यातिरिक्तजनावनकर्मठस्य प्रभोस्तत्संस्मरणमात्रेणैव दुर्जनपलायने जाते तस्याश्रितसज्जनपरिपालनदाक्ष्यमद्भुतं वक्तव्यम् । यदाहुः `मङ्गलार्थाभिधाने च देवनामाङ्कनेऽपि वा । गणो न दूष्यो वर्णश्च देवताधिष्ठिताश्मवत् ।।' `भद्रादिवाचकं यद्भवति पदं यच्च देवतावाचि । तदनिन्द्यमाहुरार्याः काव्यादौ वर्णतोऽपि गणतोऽपि ।।' इति । आहुश्च भाष्यकाराः `सिद्धे शब्दार्थसंबन्धे' इत्यत्र सिद्धपदव्याख्यानावसरे - `माङ्गलिक आचार्यो मङ्गलार्थं सिद्धशब्दमादितः प्रयुङ्क्ते मङ्गलादीनि मङ्गलमध्यानि मङ्गलान्तानि शास्त्राणि प्रथन्ते वीरपुरुषाण्यायुष्मत्पुरुषाणि चाध्येतारश्च सिद्धार्था यथा स्युः' इति । प्रसादकृतोऽप्याहुः `आदौ मङ्गलार्थे शब्दे प्रयोज्ये श्रीशब्दप्रयोगोऽध्येतृणां लक्ष्मीसौभाग्यादि भूयादित्येवमर्थम्' इति । शिवशब्दोऽयमपि सिद्ध्यादिमङ्गलशब्देषु लक्षणदीपिकायां परिगणितो द्रष्टव्यः । न च श्लोकशतनिबद्धस्य ग्रन्थस्याकाव्यरूपत्वात्काव्यादौ कर्तव्येयं वर्णगणादिमीमांसा नात्रोपयुज्यत इति वाच्यम् । `व्यङ्ग्यप्रधानमुत्तमं काव्यम्,' `अदोषौ सगुणौ सालंकारौ शब्दार्थौ काव्यम्,' `शाणोल्लीढमिव ज्वलद्द्युति पदं बन्धोऽर्धनारीश्वरश्लाघालङ्घनजाङ्घिको दिवि लतोद्भिन्नेव चार्थोद्गतिः । किंचिच्चूर्णितचन्द्रमण्डलगलत्पीयूषहृद्यो रसस्तत्किंचित्कविकर्ममर्म न पुनर्वाग्डिण्डिमाडम्बरः ।।' इत्यादिकाव्यलक्षणलक्षितत्वेनास्यापि रामायणादेरिव काव्यशब्दभाजनत्वोपपत्तेः, व्यङ्ग्यप्रधानतयोत्तमकाव्योक्तियोग्यतावगतेश्च । न हि सर्गनिबन्धनाभावोऽकाव्यताप्रयोजकः, `असर्गनिबन्धनं सूर्यशतकादिकमपि काव्यमेव' इति विद्यानाथोक्तिव्याघातापत्तेः, सूर्यशतककर्तुर्मयूरकवेः काव्यकर्तृपु श्रीहर्षादिषु `काव्यं यशसे -' इत्यादिश्लोकतात्पर्यविवरणार्थोपात्तेषु परिगणनाविवायककाव्यप्रकाशकारोक्तिविरोधापत्तेश्च । वस्तुतस्त्वत्रानन्दलहरी सौन्दर्यलहरीति व्यवहारेण, एतत्प्रबन्धव्याख्यात्रा लक्ष्मीधरेण तत्र तत्र `अहः सूते सव्यम् -' इत्यादिश्लोकेषूत्तमं काव्यमिति कथनेन, अपरेण व्याख्यात्रा रामकविनोन्मीलनादिपरिच्छेद मेदोक्त्या चेदं मेघसंदेशवत्काव्यं भवितुमर्हत्येव । किं चास्य काव्यरूपता `कवीनां संदर्भस्तबकमकरन्दैकरसिकम्' `शिवे श्रृङ्गारार्द्रा' इत्यादिना देव्या नवरसात्मककाव्यप्रबन्धाकर्णनौत्सुक्यं वर्णयतां `शरज्ज्योत्स्ना -' इत्यादिश्लोकत्रयेण भगवत्यनुग्रहात्काव्यकर्तृत्वं कथयातम् `दयावत्या दत्तं द्रविडशिशुरास्वाद्य तव यत्कवीनां प्रौढानामजनि कमनीयः कवयिता' इति वदिष्यतामाचार्याणां संमतैवेति दिक् । ननु प्रबन्धप्रधानफलभाजो नायकस्यात्रानधिकृतत्वान्नेदं काव्यमित्यवसीयत इति वक्तुं न युक्तम्, सकलजगत्कारणभूताया हरिहरादिसर्वदेवतोपासिताया भगवत्या एवात्र नायिकात्वेनाभिमतत्वात् । न च लोके स्त्रीनायककाव्यानुपलब्धिः, रामायणस्यैवोपलब्घत्वात् । रामायणे हि `काव्यं रामायणं कृत्स्नंं सीतायाश्चरितं महत्' इति वदतो मुनेः सीताया एव नायिकात्वेनाभिमतत्वात् । आहुश्च तद्व्याख्यातारः `सीतायाश्चरितमित्यनेन तस्याः प्रबन्धनायिकात्वं सूचितम् ; तेन प्रबन्धस्य लक्ष्मीप्राघान्यं द्योतितम् ; तस्यैवोपपादकं रामायणमिति कृत्स्नस्य सीतायाश्चरितत्वेऽपि रामायणव्यपदेशो रामचरितस्य तदुपयुक्तत्वज्ञापनार्थः' इति ।। 
अत्र भगवतिपदं देवतासंमुखीकरणार्थमध्याहर्तव्यमिति लक्ष्मीधरः । तदसारम् , आचार्यप्रबन्धं व्याख्यातुमुद्युञ्जतः प्रथमत एव तत्र दोषोद्धाटनरूपस्यातिजघन्यस्याश्रुतपदानुसंघानलक्षणस्याध्याहारस्य कल्पनानर्हत्वात् , शिवः शक्त्येत्यादिवाक्यस्य संबुद्ध्यपेक्षां विनैव परिपूर्णतयाऽपरिपूर्णतावस्थालब्धावकाशस्याध्याहारस्य प्रवेशाभावाच्च । न च `स च यत्र क्वचिदवस्थितस्यास्याप्यविरुद्धः' इति शास्त्रदीपिकायामुक्तत्वाद्व्यपेतवाक्यश्रुतपदानयनरूपस्य तस्य प्रवेशः संभवत्येव, यथा विश्वजिद्वाक्ये फलसंबन्धाविधातरि ज्योतिष्टोमवाक्यश्रुतस्वर्गकामपदाध्याहारस्तद्वदिति वाच्यम् , अस्यैव प्रथमश्लोकत्वेन देवीसंबुद्ध्यन्तवतां पूर्वतरश्लोकान्तराणामभावात्तदनवकाशात् , तत्कल्पनाप्रयोजकाभावाच्च । न च संमुखीकरणमेव तत्प्रयोजनम् , तस्य चानुपयुक्तत्वमिति वक्ष्यमाणत्वात् , संबोधनप्रधानस्य युष्मच्छब्दस्यात्र प्रयोगाभावेन तत्कल्पनानवकाशाच्च । न चोत्तरवाक्ये तत्प्रयोगोऽस्तीति वाच्यम् , पूर्ववाक्ये संबोघनमपहायान्यत्र तत्कल्पने वाक्ययोरसांगत्यप्रतीतेः । न च यथा `अथातो धर्मजिज्ञासा,' `अथातो ब्रह्मजिज्ञासा' इत्यादौ प्राथमिकसूत्रान्तराभावेऽप्यश्रुतपदानुसंघानरूपकर्तव्यपदाध्याहारो भाष्यकारादिभिरङ्गीकृतः, तद्वदत्रापि भविष्यतीति वाच्यम्, सूत्राणां श्रुत्यनुगृहीतन्यायरूपत्वेन तत्र तव्यप्रत्ययान्ताध्ययनश्रवणविधिगर्भस्थस्यैव कर्तव्यपदस्य तयोरैकार्थ्यावगमायाध्याहारोऽङ्गीकृतः । तदुक्तं विवरणाचार्यैः `मूलमूलिनोः समानार्थकत्वाय कर्तव्यपदमध्यहर्तव्यम्' इति । अन्यत्राप्युक्तम् "अध्ययनश्रवणविधिसमानार्थकत्वाय कर्तव्यमिति पदमध्याहर्तव्यम्; अध्याहृतं च भाष्यकृता `धर्मजिज्ञासा कर्तव्या' `ब्रह्मजिज्ञासा कर्तव्या' इति; तथा च धर्मब्रह्मणोर्ज्ञानाय विचारः कर्तव्य इति सूत्रयोः श्रौतार्थः संपद्यते" इति । प्रकृते च भगवतिपदाध्याहारमूलवचनान्तरानुपलम्भात् । न च `परोऽपि शक्तिरहितः शक्तः कर्तुं न किंचन । शक्तः स्यात्परमेशानि शक्त्या युक्तो भवेद्यदि ।।' इति चतुःशतीयवचनस्यैवैतच्छलोकप्रणयनमूलत्वेनात्रत्यमहेशानिपदापरपर्यायभगवतिपदाध्याहरणं साध्वेवेति वाच्यम् , `सत्यज्ञानमयी साक्षात्परब्रह्मस्वरूपिणी । ब्रह्मविष्णुमहादेवा अस्याः पुत्रा वरानने । चतुर्थोऽहं महेशानि सुतस्तस्या महेश्वरि । तस्याः पतिर्ब्रह्मरूपी स्वयं साक्षात्सदाशिवः । सैव साक्षाज्जगद्धात्री सैव विश्वेश्वरेश्वरी ।।' इति दक्षिणामूर्तिसंहितोक्तेः स्वजायां महेश्वरीं प्रति स्वपितृशिवसामर्थ्यप्रकटना महेशानेन; तत्र पारोक्ष्योक्तिरूपत्वेनात्र तन्मूलताकल्पने पारोक्ष्योक्तिप्रसञ्जनात् । न चेष्टापत्तिः, शक्तिभगवत्य भेदबोधकयुष्मच्छब्दघटितोत्तरसंदर्भविरोधापत्तेः । तस्मान्नाध्याहारकल्पना युक्ता । ननु च `उपर्यध्यधसः सामीप्ये' इत्यनुशासनादधिसमीपादाह्रियतइति व्युत्पत्त्याऽध्याहारशब्दोऽत्र समीपश्रुतपदानुसंघानलक्षणानुषङ्गार्थोऽस्त्विति वाच्यम्, `संनिधावनुषङ्गः स्यादध्याहृतिरसंनिघौ' इति वेदभाष्यकारोक्ततद्भेदव्यवहारोच्छेदाङ्गीकारेऽपि पूर्वतरश्लोकान्तराणामभावात् , उत्तरश्लोकेषु भगवतीवाचकसंबुद्ध्यन्ताभावात् , भावे वोत्तरश्रुतानां पूर्वत्रानुषञ्जनस्य शास्त्रकारासंमतत्वात् , तादृशार्थस्यानुषङ्गपदार्थीभावानर्हत्वाच्च तत्कल्पनानैचित्यात् । अत एव व्याकरणादौ `उपदेशेऽजनुनासिक इत्', `हलन्त्यम्' इत्यादौ पूर्वसूत्रोपात्तानामेव पदानामनुषङ्गो नोत्तरश्रुतानामित्यलमतिप्रसङ्गेन ।।
यत्तूक्तं रामकविना - "अत्र श्लोके भगवत्याः संबुद्धिपदं नास्ति, अतोऽध्याहर्तव्यमिति ये केचिदाहुस्ते भ्रान्ताः, `हरि' इति पदस्य संबुद्धिरूपेण वर्तमानत्वात् `हरिर्ना कपिलेत्रिषु' इति वचनात्कपिलवाचिनो हरिशब्दस्य भेद्यलिङ्गत्वात् ; ततश्च `कृदिकारादक्तिनो ङीष्वक्तव्यः' इति ङीषिं कृते  `हरी' इति दीर्घान्तो गौरीशब्दसमानार्थः । तस्य संबुद्धौ हे गौरीतिवद्धे हरीति भवति, इति ।" तदप्यचारुतरम् , हरीशब्दस्य भगवतीवाचकत्वाभावात् , तद्वाच्यताकल्पनेऽप्रयुक्तदोषापत्त्या परोक्तमध्याहारदोषं परिहर्तुमुद्यतस्यात्मनो व्यवहितपदान्वयरूपदोषापाताच्च । न चाकाङ्क्षायाः संनिघानाद्बलीयस्त्वात् `यस्य येनार्थसंबन्धो दूरस्थेनापि तेन सः । अर्थतोऽप्यसमर्थानामानन्तर्यमकारणम् ।।' `अर्थतोऽप्यसमर्थानामानन्तर्येऽपि संबन्धः' इति मीमांसावार्त्तिकसूत्राभ्यां न व्यवहितपदान्वयनं दोष इति वाच्यम्, आलंकारिकैस्तदनभ्युपगमात् । न च तत्रैव संबुद्ध्यन्तत्वेनान्वीयतामिति वाच्यम्, वाक्ययोरसांगत्यप्रतीतेः । यच्चोक्तं "त्रिपुरसुन्दरीमहाभट्टारिकायाः `बालार्कमण्डलाभासाम्' इत्यादिध्यानेषु कपिलवर्णस्य प्रसिद्धत्वाद्धरिशब्दप्रयोग" इति, तदप्यज्ञानविलसितम् , `पलाशपुष्पसंकाशां जपापुष्पसमप्रभाम् । उद्यद्भानुसमप्रख्यां पद्मरागसमद्युतिम् ।। देवीमारक्तसर्वाङ्गीम्' इत्यादिना मन्त्रचिन्तामण्यादिषु देव्या रक्तवर्णवत्ताप्रसिद्धेः, `कवीन्द्राणां चेतःकमलवनबालातपरुचिं भजन्ते ये सन्तः कतिचिदरुणामेव भवतीम् ।' `दिवं सर्वामुर्वीमरुणिमनिमग्नां स्मरति यः,' `दिवं सर्वामुर्वीमरुणिमनिमग्नां स्मरति यः,' `पावकाब्धौ निमग्नं यो दिवं भूमिं विचिन्तयेत्,' `अनाद्यन्ता शंभोर्जयति करुणा काचिदरुणा,' `प्रकृत्या रक्तायास्तव सुदति दन्तच्छदरुचेः' इत्यादिश्लोकेषु भगवतीस्वरूपं वर्णयतामाचार्याणां देव्याः कपिलरूपतानङ्गीकारात् । `यानि सौम्यानि शोणानि श्रृङ्गाररसभाञ्जि च । तान्यम्बाशक्तिपातेन संपन्नानीति निश्चयः ।।' इत्यागमवचनमूलक - `प्रवालेषु पद्मरागेषु कुङ्कुमेषु बालादित्येषु तटित्सु वह्निशिखासु' इत्यादिना देव्यारुण्यप्रतिफलनवर्णनारूप - `प्रकृत्या रक्तायाः' इति श्लोकीयस्वोक्तिविरोधापत्तेश्च । यच्चोक्तं कपिलकपिशपाटलरक्तादीनां प्रायिकत्वादैक्यमेवेति, तदपि धीवर्गे वर्णभेदं परिगणयतोऽमरसिंहस्यासंमतत्वाच्चिन्त्यमेव । न च कपिलवर्णे रक्तवर्णस्यापि प्रतिभानाल्लक्षणयाऽस्य तद्वाचकत्वं भविष्यतीति वाच्यम् , वाच्यार्थानुपपत्त्यादिलक्षणाबीजाभावेऽपि लौहित्यलक्षणामङ्गीकृत्य भगवतीरूपार्थकल्पने गौरवापत्तेः, अभिधाबोधितत्वेन वर्णान्तरस्य परिहरणीयत्वात् । न च बालार्कमण्डलस्य कपिलवर्णताऽङ्गीकर्तुं शक्या, `शोणानि भौमतीक्ष्णांशुताम्रकुङ्कुमतक्षकाः । गुञ्जेन्द्रगोपखद्योतविद्युत्कुञ्जरबिन्दवः । दृग्बिग्बाधरजिह्वासृङ्मांससिन्दूरघातवः ।।' इत्यादिना रक्तान्परिगणयता `तरुणतरणिकान्तिव्रातसंसर्गरङ्गत्कमलदलनिकायप्रायकामप्रभोर्मिः । अभिनवरविरश्मिद्योतितप्राच्यभूभृच्छिखरलसदशोकस्मेरपुष्पोपमानः  ।।' इत्यादिना रक्तानामुपमानीकरणचातुरीमुपदिशता काव्यकल्पलताकृताऽरुणारुणस्य रक्तवर्णताकथनेन तद्विरोधापत्तेः । `वहन्ती सिन्दूरं प्रबलकबरीभारतिमिरत्विषां बृन्दैर्बन्दीकृतमिव नवीनार्ककिरणम्' इति सीमन्तमध्यवर्ति सिन्दूरं काव्यकल्पलतायां शोणत्वेनोपवर्णितं नवीनकिरणत्वेनोत्प्रेक्षितवतामाचार्याणामसंमतत्वाच्च । किं च भगवत्युपासकस्य हरेरभिधानाभावाच्च न हरिपदस्य संबुद्धिपरता वक्तुं शक्या । न चादिशब्देन विष्णोर्ग्रहणमित्युक्तमेवेति वाच्यम् , आदिशब्दस्य श्रुतिस्मृतिकोशादिषु विष्णुवाचकत्वादर्शनात् । न च तथाऽपि सर्वेषामादित्वात्, आदित्वादादिरिति योगबलेन कल्प्यत इति वाच्यम्, व्याख्येयप्रबन्धप्रतिपाद्यदेव्यौत्कट्यहानिप्रसङ्गात् , `ब्रह्मविष्णुमहादेवा अस्याः पुत्रा वरानने' इत्याद्यागमवचनेभ्यस्तदसिद्धेश्च । यच्च नारायणस्यादिशब्दवाच्यत्वानयनाय `अप एव ससर्जादौ' इत्यादिस्मृत्युपन्यसनं कृतं तदपि न, `यप्त्याज्ञया जगत्स्रष्टा विरिञ्चिः पालको हरिः । संहर्ता कालरुद्राख्यो नमस्तस्मै पिनाकिने ।।' इत्यादिवचनेभ्यः पालनाधिकृतस्य विष्णो सर्जनाधिकाराभावात् । न चादिसृष्टजलशायित्वादादिर्नारायण इति लक्षणयोच्यत इति वक्तुं युक्तम् , क्लिष्टकल्पनाप्रयोजनाभावात् । `इन्द्रश्च विश्वे च देवाः' इत्याद्यारण्यकोपनिषदुक्तेन्द्रादिकथनयोग्यस्य तस्य हरिपरताकल्पनानौचित्याच्च । न च `आदिनारायणः' इत्यादिप्रयोगात्तत्परत्वं कल्प्यम् , `आदिशक्तिः,' `आदिलक्ष्मीः' इत्यादिप्रयोगात्तत्परत्वकल्पनस्याप्युचितत्वात् । वस्तुतस्तु, `विष्णुः शिवः सुरज्येष्ठो मनुश्चन्द्रो धनाधिपः। लोपामुदा तथाऽगस्त्यः स्कन्दः कुसुमसायकः । सुराधीशो रौहिणेयो दत्तात्रेयो महामुनिः । दुर्वासा इति विख्याता एते मुख्या उपासकाः ।।' इत्यादिमानसोल्लासादिवचनेभ्यः सर्वसुपर्वसूपासकाग्रगण्यत्वेन मन्त्रप्रथमखण्डऋषित्वेन च `हरिस्त्वामाराध्य-' इति वक्ष्यमाणोक्त्या च प्रथमोपात्तस्य हरेः संबुद्धिपदलाभलोभेन प्राधान्यमपहाय कस्यचिन्नामग्रहणादादिसृष्टयग्रहणोक्तावतिशयितोपासकत्वकथनोपक्रमभङ्गादाचार्यतात्पर्यपर्यालोचनाविधानं न भवेदिति न हरिपदं संमुखीकरणार्थकं भवितुमर्हतीति परस्य भ्रान्ततामापादयितुं प्रवृत्तोऽयं स्वयमागमरहस्यापरिशीलनभ्रान्तः सन् `भीषयितुं गतो बिभाय' इति लोकन्यायमनुससारेत्यलमतिशोधनेन ।। 
कैवल्याश्रमातु - संबुद्धिपदमीमांसामकुर्वाणाः पूर्वोक्तोभयमतानुवादितयाऽस्मदुक्तोतरैः पूज्य एवेति न पृथक्चिन्तितव्यम् । वस्तुतस्त्वत्र न संबुद्धिवाचकपदापेक्षा, तत्कल्पने `शिवः शक्त्या-' इत्याद्युक्तेः पारोक्ष्यप्रसञ्जनद्वारा शक्तिभगवत्योर्भेदप्रतीतिप्रसङ्गात् । न चेष्टापत्तिः, उत्तरसंदर्भविरोधापत्तेः ; शक्तिपदस्य भगवतीपरत्वाङ्गीकारेऽपि `त्वया' इत्यनुच्यमाने संदेहानिवृत्तेः, शक्तिशिवयोर्माहात्म्यर्णनार्थं भगवतीसंभुखीकरणानुपपत्तेश्च । न च पौराणिककथावदिदमप्यन्यार्थं भवत्विति शङ्कनीयम् , करिष्यमाणयुष्मच्छब्दव्यवहारेण तयोरभेदावगमात् । अथापि यद्यभेदबोधनार्थमेव त्वामित्युत्तरवाक्ये युष्मच्छब्दोपादानात् , आचार्यैर्लघुस्तवे `माया कुण्डलिनी-' इत्यादिनाऽभेदस्योक्तत्वात् , संबोधनाकाङ्क्षा न विरमतीति यद्यभिसंधिस्तर्ह्यत्र डवतुप्रत्ययान्तं भवतीति पदमेव तत्पदत्वेनोच्यताम् । न ह्यस्मिन्योजनेऽध्याहारादिदोषाः प्रतिभान्ति । न च तिङन्तपदाभावः शङ्क्यः, शक्तशब्दस्य निष्ठान्तस्य श्लिष्टतयैव भवनार्थकथनशक्तत्वात्; प्रत्युत तत्प्रयोगे पौनरुक्त्यं दुष्परिहरं भवेत्, `गतार्थानां प्रयोगे पौनरुक्त्यं दोष इति वामनः' इति तत्र तत्र मल्लिनाथपादोक्तेः । अतः `भवति' इत्येतदेव संबुद्धिपदं योजनीयम् । तथा चायमर्थः - भाति प्रकाशते स्वयंप्रकाशरूपत्वादिति भवती; यद्वा भासयत्युपासकलोकं सर्वमिदं चेति भवती, `तस्य भासा सर्वमिदं विभाति' इति श्रुतेः । भातेर्डवतुप्रत्यये डित्त्वसामर्थ्याद्भस्यापि देर्लोपे `उगितश्च' इति ङीपि संबुद्धौ नदीह्नस्वः । हे भवति स्वयंप्रकाशरूपे भक्तजनवत्सले भगवति, उत्तरार्धोक्तहरिहरादिसर्वदेवसेव्यत्वार्थोपयोगीदं संबोधनम् । अथ वा, भवति जायते त्रिपुरसुन्दर्यादिरूपेण जगदनुग्रहायेति वा, भवत्यनया शंभुः शक्तिमानिति वा भवती । सर्वादिगणे उगित्त्वेन पठिताद्भवतेः `उगितश्च' इति ङीपि नदीह्रस्वः । अथ वा, भवं संसारं भक्तजनानां कल्याणं वा तनोतीति भवती, संसारस्य कल्याणस्य वा कल्पिकेत्यर्थः । भवं शिवं तनोति समर्थमिति वा भवती । भवस्य संसारस्य कल्पनाद्वा भवती । तनोतेरौणादिको डिप्रत्ययः । ततः `कृदिकारादक्तिनो डीष्वा वक्तव्यः' इति ङीष्, नदीह्रस्वः । तस्याः संबुद्धिर्हे भवति । निराकारस्यापि परमेश्वरस्य जायाभावापत्त्यादिसंसारकल्पिके देवि । उक्तं चाचार्यैः सकलजननीस्तवे -`सुता दक्षस्यादौ किल सकलमातस्त्वमुदभूः सदोषं तं हिस्वा तदनु गिरिराजन्यतनया । अनाद्यन्ता शंभोरपृथगपि शक्तिर्भगवती विवाहाज्जायाऽसीत्यहह तव को वेत्ति चरितम् ।।' इति । शिवः, असङ्गत्वात्प्रकृतिमलैरनास्कन्दितानन्तसुखचिन्मात्ररूपः । अथ वा, शेतेऽनेनेति शिवं कल्याणम् । `शीङ् स्वप्ने' इति धातोरौणादिको वन्प्रत्ययो ह्रस्वश्च निपातनादिति व्याख्यासुधाकारः। तदस्यास्तीति शिवः कल्याणगुणाकरः शंकरः, `अथ वाऽशेषकल्याणगुणैर्युक्तः स ईश्वरः। शिव इत्युच्यते सद्भिः शिवतत्त्वार्थवेदिभिः ।।' इति पुराणवचनात् । अथ वा, शिवमस्त्यस्याः, शिवो वाऽस्ति भर्तृत्वेनास्याः, शेते हरिहररुद्रेश्वरभूतखट्वायां कशिपुरूपे सदाशिव इति वा, शिवाऽत्यानुकूल्यवती सर्वमङ्गलात्मिका गौर्यस्यास्ति पत्नीत्वेनेति शिवः, `उमासहायं परमेश्वरं विभुम्' `न शिवेन विना शक्तिर्न शक्तिरहितः शिवः' `उमाशंकरयोरैक्यं यः पश्यति स पश्यति' इति श्रुतिस्मृतिभ्याम् । अर्शआदित्वान्मत्वर्थीयोऽच्प्रत्ययः । `शिवं भद्रं शिवः शंभुः शिवा गौरी शिवाऽभया' इति शाश्वतः । अत्रादौ शक्तिसाहित्येनैवेश्वरस्य नामापि श्रूयते । अन्यथा नेति वक्ष्यमाणशक्तिप्राधान्यप्रतिपादनाय तत्साहित्येनैवाऽस्मिन्ध्यात इष्टार्थसिद्धिरितरथा नेत्युमासहायमित्यादिश्रुतितात्पर्यं पर्यालोचयद्भिर्भगवत्पादैस्तयोरत्यानुकूल्यसूचकोऽन्तर्निगूहितभागवततत्त्वः शिवशब्द एव गूढाभिसंधिना प्रयुक्त इत्यवगन्तव्यम् । आहुश्च पौराणिकाः -`तस्मात्सह तया शक्त्या हृदि पश्यन्ति ये शिवम् । तेषां शाश्वतिकी सिद्धिर्नेतरेषामिति श्रुतिः ।।' इति । उक्तं चाम्बास्तवे - `अज्ञातसंभवमनाकलितान्ववायं भिक्षुं कपालिनमवाससमद्वितीयम् । पूर्वं करग्रहणमङ्गलतो भवत्याः शंभुं क एव बुबुधे गिरिराजकन्ये ।।' इति । अथ वा, वशते कामयते, वष्टि प्रकाशत इति वा शिवः । कामनार्थाद्दीप्त्यर्थाच्च वशतेरर्शआद्यचि वर्णव्यत्ययेन रूपसिद्धिः । यदाहुः शब्दाभियुक्ताः - `हिसिधातोः सिंहशब्दो वश कान्तौ शिवः स्मृतः । वर्णव्यत्ययतः सिद्धः पश्यकः कश्यपो यथा ।।' इति । अथ वा, मनुष्याणां शिवमिच्छति, भक्तजनाञ्शिवयतीति वा शिवः । `तत्करोति' इति ण्यन्तात्पचाद्यच् । एवम् `समेधयति यन्नित्यं सर्वार्थानामुपक्रमम् । शिवमिच्छन्मनुष्याणां तस्माद्देवः शिवः स्मृतः ।।' इति भारते । अथ वा, शेरतेऽस्मिन्मुनिमनांसीति शिवः, `सर्वनिघृष्वरिष्वलष्वशिव-' इत्यादिना औणादिको वन्प्रत्ययान्तो निपातः । यद्वा, शेते सुखेन बिन्दुरूपेण त्रिकोणे षड्विंशकत्वात्मकत्वादिति शिवः । यद्वा, `शिः शंभौ शिवशान्तयोः' इति नानार्थात् शीन् शान्तान् , `शमो दमस्तपः शौचं क्षान्तिरार्जवमेव च । ज्ञानं विज्ञानमास्तिक्यं ब्रह्मकर्म स्वभावजम् ।।' इति गीतासूक्तत्वात् शीन् शमदमादिसंपन्नाब्राह्मणान्वाति `ब्राह्मणो भगवान्रुद्रः' इति स्मृतेः, स्वयमपि ब्राह्मणत्वेन भक्तवत्सलतया तदाधिपत्यं प्राप्यागच्छतीति शिवः, `सोमोऽस्माकं ब्राह्मणानां राजा' इत्यादिश्रुतेः । `वा गतिगन्धनयोः' इति धातोः `आतोऽनुपसर्गे कः' इति कप्रत्ययः । यद्वा, `रुद्रो वा एष यदग्निस्तस्यैते द्वे तनुवौ घोराऽन्या शिवाऽन्या' इति श्रुतेः शिवाख्याऽनुग्राहिका तनुरस्यास्तीति शिवः, `या ते रुद्र शिवा तनूरघोराऽपापकाशिनी' इति श्रुतेः । एवंविधः परमेश्वरः । शक्नोति कार्यनिष्पादन इति शक्तिः, तया । केवलचितो विकारराहित्यात्कारणत्वासंभवात्तद भेदाध्यासेन नियमेन तत्परतन्त्रतया देवस्य सर्वजगदुत्पत्तिस्थितिलयकारणत्वनिर्वोद्दृतया वर्तमानत्वाच्छक्तिशब्दाभिधेययाऽऽवरणविक्षेपात्मिकया मायया, `ते ध्यानयोगानुगता अपश्यन्देवात्मशक्तिं स्वगुणैर्निगूढाम्' इति श्रुतेः । युक्तो यदि, ऐन्द्रजालिको मन्त्रादिभिरिव संयुतश्चेत्तर्हि प्रभवितुं प्रकर्षेण भवितुं `आत्मन आकाशः संभूतः' इति श्रुतेः । आकाशादिप्रपञ्चं निर्मातुं तद्रूपेणावरथातुं वा शक्तः समर्थः शक्तिमांश्च भवतीत्यभिसंधिः । यदिरेवकारार्थो वा । युक्त एव शक्त इत्यर्थः । एनेन वादिभिरभिमताः कालस्वभावनियत्यादीनां जगत्कारणत्ववादाः परास्ताः । तथा च श्रुतिः - `कालः स्वभावो नियतिर्यदृच्छा भूतानि योनिः पुरुष इति चिन्त्यम् । संयोग एषां न त्वात्मभावात्' इति । `स ईक्षत बहु स्यां प्रजायेयेति' `सोऽकामयत बहु स्यां प्रजायेयेति' `इन्द्रो मायाभिः पुरुरूप ईयते' इत्यादिश्रुतिभ्योऽविद्याशबलितस्यैक जगन्निर्माणशक्तत्वादिति भावः । उक्तमेवार्थं व्यतिरेकमुखेन द्रढयति -नेत्यादि । एवं न चेत्, एवंप्रकारया शक्त्या युक्तो न यदि, दीव्यति क्रीडतीति देवः नानाविधप्रपञ्चसर्जनक्रीडनेच्छावानिति भावः । अत एव कामनाक्रीडार्थकयोः शिवदेवपदयोरन्वयव्यतिरेकोपात्तयोर्न पार्थक्यं पौनरुक्त्यापत्तिश्चेति मन्तव्यम् । किं चैतेन `लोकवत्तु लीलाकैवल्यम्' इति न्यायसिद्धोऽर्थो नित्यतृप्तस्यापि परमेश्वरस्य जगन्निर्मातृत्वनियन्तृत्वादिकं सर्वं निरभिसंधिकमेव लीलारूपम्, यथा समस्तसुखासक्तस्य प्रभोर्मृगयादिविलास इति सूचितः । तथा च श्रुतिः-`क्रीडार्थं सृष्टिरित्यन्ये भोगार्थमपि चापरे' इति । स्मृतिरपि `क्रीडतो बालकस्येव चेष्टां तस्य निशामय' इति । `स्पन्दितुं किंचिच्चलितुमपि, सृष्ट्यादिकं तु दूरापेतमिति भावः । `स्पदि किंचिच्चलने' इति धातुः । न कुशलो न समर्थः । खल्वित्यवधारणे संभावनायां वा । तथा निश्चीयते संभाव्यते चेत्यर्थः । `मायां तु प्रकृतिं विद्यान्मायिनं तु महेश्वरम् । तस्यावयवभूतैस्तु व्याप्तं सर्वमिदं जगत् ।।' इति श्रुतेः। `निषेधवाक्यालंकारजिज्ञासानुनये खलु' इति कोशादस्य नञर्थकताङ्गीकारे शक्तिसंयोगे स्पन्दितुं समर्थ एवेत्यभिसंधिः । `निर्विकल्पो निरञ्जनः' `आकाशवत्सर्वगतश्च नित्यः' इति श्रुतेर्निराकारस्यापरिच्छिन्नस्य विभोरीश्वरस्य परिच्छिन्नपदार्थवृत्तिस्पन्दनायोगात्; `तमेकनेमिं त्रिवृतम्' इत्यादिश्रुतेः, इति वेदान्त्यभिमतोऽर्थः ।। 
शिं स्वप्नं वाति गच्छतीति व्युत्पत्त्या शिव उदासीनोऽस्वतन्त्रः । यद्वा, उपदेशेन वाति ब्राह्मदीनिति शिवः, `स पूर्वेषामपि गुरुः कालेनानवच्छेदात्' इति योगसूत्रात्पूरुषविशेषः परमेश्वरः `क्लेशकर्मविपाकाशयैरपरामृष्टः पुरुषविशेष ईश्वरः' इति योगसूत्रनिर्दिष्टः, शक्त्या समर्थया `अजामेकाम्' इत्यादिश्रुतिप्रतिपाद्यया सत्त्वरजस्तमोगुणात्मिकया प्रकृत्या युक्तो यदि, अन्धषड्गुन्यायेन मिलितश्चेत्, तर्हि प्रभवितु तत्साहित्यात्स्वयमपिस्रष्ट्टत्वादिव्यबहारं प्राप्तुं भोगाननुभवितुं चेत्यर्थः। `अर्थवती हि सा, न हि तया विना परमेश्वरस्य स्रष्ट्टत्वं सिध्यति, शक्तिविरहितस्य प्रवृत्त्यनुपपत्तेः' इति सांख्यशास्त्रीयोक्तिभिरिति भावः । सत्त्वरजस्तमोगुणात्मिका प्रकृतिरेव क्लेशकर्मविपाकाशयैरपरामृष्टं पुरुषशब्दवाच्यमीश्वरमधिष्ठाय महदहंकारपञ्चतन्मात्रादिक्रमेण जगत्सृजति, बीजमिव संस्कृतं क्षेत्रमधिष्ठायाङ्कुरादिक्रमेऩ वृक्षादि । पुरुषस्तूदासीन एव वर्तत इति सांख्यसिद्धान्तः । आहुश्च -`मूलप्रकृतिरविकृतिर्महदाद्याः प्रकृतिविकृतयः सप्त । षोडशकश्च विकारो न प्रकृतिर्न विकृतिः पुरुषः ।।' इति । एवं न चेत् प्रकृतियुक्तो न यदि तर्हि, दीव्यति जडप्रकृतिकत्वात्स्वपिति प्रकृत्याऽन्धपङ्गुन्यायेनाधिष्ठितः सन् गच्छतीति वा देवः पुरुषः, क्रीडाद्यर्थेषु दीव्यतेरनुशासनात् । स्पन्दितुं किंचिदपि कर्तुं न कुशलः खलु समर्थो न भवत्येव, उदा सीनत्वादिति सांख्यमतोऽर्थः ।।
एतद्ग्रन्थप्रतिपाद्यसांख्यमतानुसारिदेवतापक्षीयार्थस्तु - शिवः सकलकल्याणगुणाकरः, `माया च शुद्धविद्या च महेश्वरसदाशिवौ । तस्याः पतिर्ब्रंह्मरूपी स्वयं साक्षात्सदाशिवः ।।' तत्र  `कशिपुश्च सदाशिवः' इति वचनात्पञ्चविंशतितत्त्वात्मा परमेश्वर्याः कशिपुत्वेन प्रतिपाद्यः, `तन्मध्ये बैन्दवं स्थानं तत्रास्ते परमेश्वरी । सदाशिवेन संयुक्ता' इति वचनाद्बैन्दवस्थानगतः `संहारश्च हरायत्त उत्पत्तिर्भवनिर्मिता । रक्षा तु मृडसंलक्ष्या सृष्टिस्थितिलये शिवः । नियुक्तः परमेशान्या जगदेवं प्रवर्तते ।।' इत्यागमात्सृष्ट्यादिनियुक्तभवमृडहराणां महेश्वरस्य च कारणभूतः सदाशिवः कैलासवासी परमात्मा । अत एव नोत्तरवाक्यस्थहरपदेन पौनरुक्त्यम् । शक्त्या, `श्रियं लक्ष्मीमौपलामम्बिकां गां षष्ठीं जयामिन्द्रसेनेत्युदाहुः' इत्यायुष्यसूक्तसहकृतया, `ह्रीश्च ते लक्ष्मीश्च पत्न्यौ' इति श्रुत्युपबृंहितया, `तस्याङ्कमण्डलारूढा शक्तिर्माहेश्वरी परा । महालक्ष्मीरिति ख्याता श्यामा सर्वमनोहरा ।।' इत्यादिशैवपुराणप्रसिद्धया `पराऽस्य शक्तिर्विविधैव श्रूयते' `आविरासीन्महादेवी गौरी गिरिवरात्मजा' इति श्रुतिस्मृतिनिर्दिष्टाभिधेयया स्वस्य जायाभावमापन्नया समर्थया हैमवत्या युक्तो यदि संयुक्तश्चेद्विहरमाणो यदि, तर्हि प्रभवितुं प्रकृष्टो भवितुं प्रपञ्चनिर्माणरूपसंतानं कर्तुं प्रभूभवितुं च शक्तः समर्थः । शक्तिः शक्ता वा देव्यस्यास्तीति वा शक्तः शक्त्यभिन्नश्चेति तयोरविनाभावो वाऽर्थः, `शक्तिशक्तिमतोर्भेदं वदन्त्यपरमार्थतः । अभेदमनुपश्यन्ति योगिनस्तत्त्वचिन्तकाः ।।' इति कौर्मोक्तेः; जायासंयुक्तलौकिकपुरुषवदेवेति भावः । अत्र त्वया युक्तश्चेत्प्रभवितुं शक्त इति वक्तव्ये शक्त्या युक्तो यदीति पारोक्ष्योक्तिस्तस्याः शक्तिपदसूचितसामर्थ्यातिशयद्योतनार्थेत्यवगन्तव्यम् । इदं चासंदिग्धे संदिग्धवचनं स्थूणानिखननन्यायेनेशस्य तत्साहित्यदृढीकरणार्थम् ; `वेदाः प्रमाणं चेत्' `यदि प्रविशेत्....चरित्वा प्रविशेत्' इत्यादिना लोकवेदयोः प्रसिद्धत्वात् । उक्तं च शाबरभाष्ये -`संनिपातश्चेद्यथोक्तमन्ते स्यात्' इति सूत्रव्याख्यानावसरे `नन्वयं संनिपात एव व्यक्तमसंदिग्धे संदिग्घवचनमेतद्यथा - ईजाना बहुभिर्यज्ञैर्ब्राह्मणा वेदपारगाः । शास्त्राणि चेत्प्रमाणं स्युः प्राप्तास्ते परमां गतिम् ।।' इति । प्रायुङ्क्त च श्रीभोजः-`उच्चैर्गतिर्जगति सिध्यति धर्मतश्चेत्' इति । शक्तियुक्त एव शक्त इत्यर्थः । `सा शिवा परमा देवी शिवाभिन्ना शिवंंकरी । जगत्कारणतापन्नः शिवोऽयं मुनिसत्तमाः ।। सा तस्यापि भवेच्छक्तिस्तया हीनो निरर्थकः।' इत्यारभ्य `एषा सा साक्षिणी शक्तिः शंकरस्यापि शंकरी । शिवाभिन्नस्तया हीनः शिवः साक्षान्निरर्थकः ।।' इत्यादिसूतसंहितोक्तेरिति भावः । अथ लौकिकजायापतिशक्तिदृष्टान्तशक्तियुक्तत्वसाधनाभ्यां शिवस्य जगत्सर्गसाधकानुमानेऽनुकूलतर्कमाह - न चेदिति । एवं न चेत् जायया शक्त्या युक्तो न यदि देवोऽपि जगत्सर्जनसमर्थोऽपि, देवमस्यास्तीति देव इति व्युत्पत्त्येन्द्रियबलवानपीत्यभिसंधिः । `देवमाख्यातमिन्द्रियम् ' इति विश्वः । स्वयंप्रकाशस्वरूपः क्रीडापरतन्त्रो वा स्पन्दितुं चलिंतु संतत्युत्पादनपोषणलेशमपि विधातुं च न कुशलः शक्तः। कुशलमस्यास्तीति कुशलः क्षेमवांश्व कल्याणरूपोऽपि न, ब्रह्मचारिवद्विधुरवदेव वेति भावः । अत्र `सोमः पवते जनिता मतीनां जनिता पृथिव्या जनिताऽग्नेर्जनिता सूर्यस्य जनितेन्द्रस्य जनितोत विष्णोः' इत्यादिश्रुतिषु उमया सहितः सोम इति व्युत्पत्तेः `सृष्टिस्थितिविनाशानां हेतुभूते सनातनि । गुणाश्रये गुणमये नारायणि नमोऽस्तु ते ।।' इति देवीमाहात्म्योक्तेः, सृष्ट्यादिकारणीभूतोमासाहित्येनैवेशस्याग्न्यादिदेवसृष्टिविधानसामर्थ्योक्तिरित्यभिप्रायः । उक्तं च चतुःशत्याम् -`परोऽपि शक्तिरहितः शक्तः कर्तुं न किंचन । शक्तः स्यात्परमेशानि शक्त्या युक्तो भवेद्यदि ।।' इति । यद्वा, एवं न चेद्देवो न खलु कुशलोऽपि । शक्तिसाहित्याभावे क्रीडाया द्विनिष्ठत्वादेकस्य क्रीडाविशेषासंभवात् स्वयं क्रीडनार्थकदेवीसाहित्यसूचकदेवपदवाच्यो न भवत्येव । तथा कुशलः कुत्सितं शलते संवृणोतीति कुशल इति व्युत्पत्त्या स्वकीयचर्माम्बरत्वदिगम्बरत्वादिलोकप्रसिद्धकौत्सित्यावरणार्थककुशलपदवाच्योऽपि न भवत्येव । स्पन्दितुमपि शक्तो नेत्यर्थः । चर्माम्बरत्वादिदेवकौत्सित्यावरणस्य देवीकृतत्वादिति हृद्गतोऽर्थः । तदुक्तमम्बास्तुतौ `चर्माम्बरं च शवभस्मविलेपनं च भिक्षाटनं च नटनं च परेतभूमौ । वेतालसंहतिपरिग्रहता च शंभोः शोभां वहन्ति गिरिजे तव साहचर्यात् ।।' इति । अथ वा, कुशं तृणविशेषं लात्यादत्तेऽनुगृह्णातीति वा कुशलो न, तृणमात्रमप्यादातुमनुग्रहीतुं च शक्तो न, किमुत सृष्ट्यादिकं कर्तुमित्यभिसंधिः । अथ वा, कुशमपि लाति खण्डयतीति कुशलः, सोऽपि न । तृणमात्रमपि खण्डयितुं शक्तो न, किमुत त्रिपुरसंहारजलंधरवधादिकं कर्तुमित्यभिसंधिः । यद्वा, कुशं विषाुपरपर्यायं जलं लात्यादत्त इति कुशलः सोऽपि न । सकलजगत्संहरणोद्युक्तकालकूटपानं विधाय तत्कण्ठे धर्तुं न क्षमत इत्यभिसंधिः । उक्तं च सकलजननीस्तवे - `विधेर्मुण्ड दत्त्वा यदकुरुत पात्रं करतले हरिं शूलप्रोतं यदगमयदंसाभरणताम् । अलंचक्रे कण्ठं यदपि गरलेनाम्ब गिरिशः शिवस्थायाः शक्तेस्तदिदमखिलं ते विलसितम् ।।' इति । यद्वा न कुशल एव, यदि कुशलस्तर्हि नखलुकुशल एव, नखं नखरं लुनाति च्छेदयतीति नखलुर्नखच्छेदकः शस्त्रविशेषः । इदं चोपलक्षणं खङ्गादीनाम् , स इव कुशलः । यथाऽतितीक्ष्णधारो नखादिच्छेदनसमर्थोऽपि नखल्वादिः पौरुषहस्तव्यापारमन्तरा नखादिच्छेदं कर्तुं न शक्नोति, एवं समर्थोऽप्ययं देवो भवद्व्यापारमन्तरा न शक्नोतीति भावः । अत एवाहुः - `सहकारशक्तिविरहिणी सहजशक्तिरनुकारिणी' इति । उक्तं च चर्चास्तवे -`इच्छानुरूपमनुरूपगुणप्रकर्षा संकर्षणि त्वमभिनृत्य यदा बिभर्षि । जायेत नस्त्रिभुवनैकगुरुस्तदानीं देवः शिवोऽपि भुवनत्रयसूत्रधारः ।।' इति । स्पन्दितुं पादप्रक्षेपरूपं ताण्डवादिकं च कर्तुं त्वत्सामर्थ्यं विना न शक्त इत्यर्थः । तदुक्तमम्बास्तवे -`कल्पोपसंहरणकेलिषु पण्डितानि चण्डानि खण्डपरशोरपि ताण्डवानि । आलोकनेन तव कोमलितानि मातर्लास्यात्मना परिणमन्ति जगद्विभूत्यै ।।' इति । अत्रोत्तरवाक्यं न वक्तव्यमेव । शिवः शक्त्येत्याद्यन्वयेनैवोभयमेलनाभावे सृष्ट्याद्यभावरूपस्य व्यतिरेकस्य लभ्यमानत्वात् , आर्थिकार्थस्य शाब्दतायां पौनरुक्त्यस्य दुष्परिहरत्वात् । सत्यम् ; उक्तानुमाने दार्ढ्यसंपादनाय वह्निसाधकानुमाने यदि वह्रिर्न स्यादित्यादिवदत्रापि प्रमाणानुग्राहकज्ञानविशेषरूपं तर्कं शिष्यानुजिघृक्षया प्रकाशितवन्तो भगवत्पादाचार्याः । इति देवतापक्षीयोऽर्थः ।।
किं च, शिवः शिवशब्दः, शक्त्या मातृकाकोशप्रसिद्धेः कृतगुणयोरकारेकारयोरुत्पन्नेनैकारेण युक्तो यदि लक्षणया तत्प्रकृतिभ्यामकारेकाराभ्यां युक्तो यदि, तर्हि सकललोकानुग्रहार्थं देवतावाचकपदतया निष्पत्तुं शक्तः समर्थः, शक्तिशक्तिमतोः शिवयोरभिधायकश्च भवति । अकारेकारसयोगाभावे श्व् इत्येवंरूपतया स्वस्वरूपानिष्पत्तेर्निरर्थक एव भवतीत्यर्थः । एवं न चेत् इकाराकारयुक्तो न चेत्, देवः कान्त्यर्थकोऽयं शब्दः स्पन्दितुं निष्पत्तुं समस्तमङ्गलात्मिकां देवतां समभिधातुं च कुशलो न खलु न क्षमः । इति शब्दपरार्थः ।।
अथ च, `शब्दजातमशेषं तु धत्ते शर्वस्य वल्लभा । अर्थस्वरूपमखिलं धत्ते मुग्धेन्दुशेखरः ।।' इति वायुसंहिताबलाच्छिवशब्देन लक्षणया वा शिवोऽस्ति धारयितृत्वेनास्येति व्युत्पत्त्या वा शिवशिरोघृतोऽभिधेयसंघ उच्यते । शक्तिशब्देन पूर्ववदेव तच्छिरोधृता शब्दशक्तिरुच्यते । तथा च शिवः अर्थसंधः शक्त्या शब्दसंघेन युक्तो यदि `औत्पत्तिकस्तु शब्दस्यार्थेन संबन्धः' इत्यनुशासनात्तयोर्नित्यसंबन्धात् `अर्थं बुद्ध्वा वाक्यरचना' इति न्यायाच्च शब्दविरहितस्यार्थस्यासार्थक्यात्परमेश्वरः पार्वत्यैव संबद्धश्चेत् तर्हि प्रभवितुं नानाविघप्रकाशेन विद्वदाह्लादं कर्तुं शक्तः समर्थः शक्तिमांश्च भवति । `शक्तं पदम्' `समर्थः पदविधिः' इति पाणिनिनिर्देशात् समर्थःशक्तः स्वकार्यनिर्वर्तने क्षम इत्यर्थः । `स्वार्थप्रतिपादनं हि स्वकार्थं शब्दानाम्' इति न्यासकारः । आहुश्च -`न सोऽस्ति प्रत्ययो लोके यः शब्दानुगमादृते । अनिर्विद्धमिव ज्ञानं सर्वं शब्देन भासते ।।' इति । एवं न चेत् दीव्यत्यनया व्यवहरतीति देवः व्यवहारयोग्योऽर्थसंघः स्पन्दितुं तं विना ईषत्कालमप्यवस्थातुं व्यवहारक्षमीभवितुं च न कुशलः खलु समर्थो न । शब्दोऽप्येवमर्थं विना यदृच्छाशब्दवत्त्याज्य एवेति सूचितम् । इत्यर्थपरार्थः । 
अथ वा, शिवः शब्दप्रपञ्चः, शक्त्या `शब्दानां जननी त्वमत्र भुवने वाग्वादिनीत्युच्यसे त्वत्त्ः केशववासवप्रभृतयोऽप्याविर्भवन्ति ध्रुवम् । लीयन्ते खलु यत्र कल्पविरमे ब्रह्मादयस्तेऽप्यमी सा त्वं काचिदचिन्त्यरूपमहिमा शक्तिः परा गीयसे ।।' इति लघुस्तोत्रोक्तया, परस्य शब्दब्रह्मणः प्रधानावस्थारूपया शक्तिरिति शाक्तैः, चितिरिति शैवैः, कुण्डलिनीति योगिभिः, प्रकृतिरिति सांख्यैः, ब्रह्मेति पाराशरिभिः, बुद्धिरिति बौद्धैः, स्वशक्त्युन्मिषितगोत्वाद्युपाधिरहितमहासत्तेति जातिवादिभिः, तथाविधोपाधिरहितं केवलं द्रव्यमिति द्रव्यवादिभिश्चैकाऽप्यनेकनामभिर्व्यवह्रियमाणया निजैकाश्रयमायाख्यशक्तिकल्पितानेकोपाधिभेदभिन्नस्वरूपया पराशक्त्या युक्तो यदि तर्हि प्रभवितुं पश्यन्तीमध्यमावैखरीरूपेणाविर्भवितुं मध्यमावस्थायां च विमर्शविमृश्यांशयोर्वाच्यवाचकरूपशब्दार्थरूपं नित्यतत्संबन्धरूपं चावाप्तुं च शक्तः; एवं न चेत् पराशक्तियुक्तो न यदि देवः शब्दब्रह्म स्पन्दितु ताल्वोष्ठादिस्थानकरणप्रयत्नैर्निष्पत्तिं प्राप्तुं च न कुशलः खलु शक्तो नेत्यर्थः । `वैखरी शब्दनिष्पत्तिर्मध्यमा श्रुतिगोचरा । उद्यतार्था च पश्यन्ती सूक्ष्मा वागनपायिनी ।।' इति तल्लक्षणम् । इति शब्दोत्पत्तिनिरूपणपरार्थः । 
अथ्वा, `उभयस्यास्य देवस्य विग्रहे यन्त्रकल्पना । विना यन्त्रेण चेत्पूजा देवता न प्रसीदति ।।' इति श्रुतिस्मृतिभ्यां देवतादेहरूपयन्त्रपरार्थस्तु - `चतुर्भिः शिवचक्रैश्च शक्तिचक्रैश्च पञ्चभिः । नवचक्रैश्च संसिद्धं श्रीचक्रं शिवयोर्वपुः ।।' इत्यागमाच्छिवशब्देन नवयोन्यात्मके श्रीचक्रे वर्तमानंं शिवात्मकं चक्रचतुष्टयमुच्यते । शक्तिशब्देन चावशिष्टं शक्त्यात्मकं चक्रपञ्चकमुच्यते । तथा चायमर्थंः - शिवस्तदात्मकं चक्रचतुष्टयं शक्त्या तदात्मकेन चक्रपञ्चकेन युक्तो यदि मिलितश्चेत् तर्हि प्रभवितं प्रकर्षेण भवितुं वसुकोणदशारयुग्माद्यनेकप्रकारेण विस्तारं प्राप्तुं सृष्टिस्थितिलयान्कर्तुं वा शक्तः समर्थः । शिवशक्त्यात्मकोऽपि भवितुमित्यर्थः । अथवा, `त्रिकोणरूपिणी शक्तिर्बिन्दुरूपः शिवः स्वयम् । अविनाभावसंबन्धस्तस्माद्बिन्दुत्रिकोणयोः ।।' इत्यागमवचनाच्छिवशब्देन बिन्दुरुच्यते, शक्तिशब्देन तदात्मकं त्रिकोणमुच्यते । तथा चायमर्थः- शिवो बिन्दुः शक्त्या त्रिकोणेन युक्तो यदि श्लिष्टश्चेत् तर्हि वसुकोणाद्यनेकप्रकारेण विस्तारं प्राप्तुं सृष्ट्यादिकं कर्तुं च शक्तः । अस्मादेव चक्रादुत्पत्तिस्थितिलयादेर्वक्ष्यमाणत्वादिति भावः । एवं न चेत् शिवशक्त्यात्मकचतुष्कपञ्चकरूपं चक्रद्वयं बिन्दुत्रिकोणद्वयं वा मिलितं न यदीत्यर्थः । देवी च देवश्च देवौ पार्वतीपरमेश्वरावस्यास्मिन् बा स्त इति देवः, देवयोः शरीररूपं नित्यनिवासस्थानं वा चक्रमित्यर्थः । मत्वर्थीयोऽच्प्रत्ययः । यद्वा दकारोऽयं हल्त्वाच्छिववचनः, एकारोऽचं चाच्त्वान्मातृकाकोशे शक्तिरिति प्रसिद्धेश्च शक्तिवचनः । तथा च दकारैकारवाच्यौ पार्वतीपरमेश्वरौ वाति गच्छति स्वीयतया नित्यनिवासरूपत्वादिति भावः । शिवयोर्नित्यनिवासभूतं सकलशक्तिदेवलोकात्मकत्वेन श्रुतिप्रसिद्धं चक्रं स्पन्दितुमपि विस्तारं प्राप्तुं सृष्ट्यादिकं संभावयितुमपीत्वर्थः । अपिः संभावनायाम् । कुशलः लोकानां स्वपरिज्ञानपूजनाभ्यां क्षेमप्रदाता न खलु । अन्यथा स्वस्वरूपानिष्पत्तेरित्यर्थः । चक्रोत्पत्तिपूजाद्यभिज्ञस्य फलं श्रुतिसिद्धम् -
`इह चामुत्र चान्वेति विद्वान्देवासुरानुभयान् । यो वै तां ब्रह्मणो वेद अमृतेनावृतां पुरीम् । तस्मै ब्रह्म च ब्रह्मा च आयुः कीर्तिं प्रजां ददुः ।।' इति । यद्वा, कुशलः, कुशब्देन भूमिरुच्यते, `गोत्रा कुः पृथिवी' इति कोशात् , `शं कल्याणे सुवर्णे च' इति कोशादक्षीणसुवर्णवाचिना शवर्णेनाक्षीणसुवर्णरूपो मेरुरुच्यते, कैलासमध्यवर्त्ययं लकारो लाघवात्कैलासमाह । तथा च कुश्च शश्च लश्च कुशला भूमेरुकैलासाः सन्त्यत्र प्रस्ताररूपेणेति कुशलः भ्वादिप्रस्तारभावमापन्नः, स्पन्दितुं विस्तारं प्राप्तुं न खलु शक्त इत्यर्थः । नात्र विशेष्यीभूतचक्रशब्दस्य नपुंसकत्वाल्लिङ्गान्तरगतैर्देवादिपदैस्तदभिधानं विरुद्धमिति शङ्कनीयम्,  कलत्रदारादिपदैः स्त्र्यभिधानस्य सर्वसंमतत्वात् । न च तत्र `नियतलिङ्गानां न विशेष्यलिङ्गता' इति न्यायानुगतिरस्तीति वाच्यम् , अत्रापि विभक्तिविपरिणामस्य `लिङ्गमनित्यं लोकाश्रयत्वाल्लिङ्गस्य' इति भाष्यंकारोक्तेश्च गतेराश्रयणीयत्वात्, शब्दतश्चकनिरूपणाभावाच्च । वस्तुतस्तु नंपुसकलिङ्गस्य स्त्रीपुंसाधारण्यान्नपुंसक एव यत्किंचिदुभयोश्चिह्नमस्तीति नपुंसकस्य न पुंलिङ्गपदविशेषणता दोषाय । अत एव व्याकरणे `तस्येदम्', `तस्यापत्यम्', `तदस्य संजातम्' इत्यादौ सर्वसाधारणं नपुंसकमेव पाणिनिना प्रयुक्तमिति युक्तोऽयं  विशेषणविशेष्यभावः । इति यन्त्रपरार्थः ।।
अतः, अमूम् । एवमीश्वरस्यापि सृष्ट्यादिशक्तिप्रदात्रीं श्रुतिषु प्रत्यक्षसिद्धां त्वाम् अपरोक्षानुभवरूपिणींं भवतीम् । सार्वविभक्तिकस्तसिः । उक्तं च भट्टपादैः -`इदमस्तु प्रत्यक्षं समीपतरवर्ति चैतदो रूपम्' इतीदमः प्रत्यक्षार्थकत्वम् । उक्तं चैकावलौ -`यदिदं किंचेति, लोकवेदयोर्दर्शनात् , एवमिदमदसावपि यच्छब्दासंनिधाने प्रसिद्धिं परामृशतः, इतरथा प्रत्यक्षायमाणमर्थम्' इति । यूत्तक्तं लक्ष्मीधरेण -`अतोऽस्माद्धेतोः' इति, तच्चिन्त्यम् । अतो हेतोरित्युक्ते कुतो हेतोरित्याकाङ्क्षा यच्छब्दविषयोदेति । न च दृश्यते पूर्ववाक्ये यच्छब्दः । अवश्यं च तत्प्रयोगेण भाव्यम् । उत्तरवाक्यस्थस्येदमो यच्छव्दस्य पूर्ववाक्ये तच्छब्दोपादाननिवारण इव यच्छब्दोपादाननिवारणसामर्थ्याभावात् । न चाध्याहारात्तल्लाभः, यतो हेतोरीश्वरस्यापि शक्तिसाहित्याभावे प्रभवनासामर्थ्यमतो हेतोरित्यर्थसांगत्यं च भविष्यतीति वाच्यम् , अस्मदुक्तरीत्या समीचीनगतौ सत्यामगतिककल्पनारूपस्याध्याहारस्य कल्पनानर्हत्वात् । आचार्यप्रबन्धव्याख्यानोद्यतस्याध्याहारकल्पनारसिकस्य तव तत्रत्यस्वारस्यभञ्जनपूर्वकमनन्ताध्याहारं कुर्वतः पाण्डित्यस्य रसिकजनविसंवादितापत्तेश्च । अथ वा, अस्तु वा हेतुत्वम् । अथापि हेतुः कुत्रान्वियात् ? हरिहरादीनां देव्याराधने वा, अकृतपुण्यस्य प्रणमनस्तवनाप्रभवने वा? नाद्यः, हर्यादीनां  देवीसमाराधनस्य शक्तिसाहित्याभावप्रयुक्तशिवदौर्बल्याशङ्कामूलकत्वाभावात् , तदाशङ्कापूर्वकतद्विधानस्यानुपयोगाच्च । स्वेषां सृष्टयादौ निरतिशयसामर्थ्यावाप्त्यपेक्षत्वात्तदुपासनस्य हेत्वन्वयेऽपि शब्दास्वारस्याच्छिवस्य प्राधान्यहानिः प्रसज्येत । न द्वितीयः, शिवस्त्वत्साहित्यं विना किंचिदपि कर्तुं न शक्नोति, अतः अकृतपुण्यः प्रणामादिकं कर्तुं कथं शक्नोतीत्यत्रापि हेत्वनपेक्षणात्, आम्रप्रश्नकोविदारोत्तरयोरिवासांगत्यप्रतीतेश्च । वस्तुतः सांनिध्यादाराध्यामित्यनेनैवान्वेतुमाकाङ्क्षते । न च तत्र हेतूपयोगः, प्रत्युत संभूयोपासितव्याविति तात्पर्यम् । `त्वामाश्रिता महाभागे प्राप्नुवन्त्यचिरेण माम् । केवलं त्वामनादृत्य मां भजन्ते विचेतसः ।। न यान्ति मम सायुज्यं कल्पकोटिशतैरपि।' इति स्कान्दपुराणावगतं प्रथमार्धेन सूचयित्वा द्वितीयार्धे संभूय तदुपासनं विधातृहारिहराद्युपासकान्प्रदर्शयताम् `न शिवेन विना शक्तिः', इत्यारभ्य `वर्धते नात्र संशयः' इत्यन्तानि सूतसंहितावचनानि पर्यालोचयतामाचार्याणामभिप्रायविरोधादुपेक्ष्यं तत् । अतोऽस्मद्योजनैव साधुः । हरति भक्तानां दुःखमिति हरिर्विष्णुः, हरः कालरुद्रः । यत्तूक्तं रामकविना लक्ष्मीधरेण च-हरः शिव इति, तन्न, प्रपञ्चलयाधिकृतस्य कारणपुरुषस्य हरस्य शिवशब्दवाच्यत्वाभावात्; शिवपदव्याख्यानावसरे शिवशब्दार्थं सदाशिवं बिन्दुरूपं द्रुहिणह्वरिहरेशानकारणमुक्त्वाऽत्र हरपदस्य शिवमभिधेयीकुर्वतः पूर्वोत्तरविरोघागमविस्मृत्योः प्रसञ्जनात् । उक्तं च - `संहारश्च हरायत्त उत्पत्तिर्भवनिर्मिता । रक्षा तु मृडसंहलक्ष्या सृष्टिस्थितिलये शिवः । माया च शुद्धविद्या च महेश्वरसदाशिवौ ।।' इति । विशेषेण रिञ्चति सृजति प्रपञ्चमिति विरिञ्चः। पचाद्यच् । `विरिञ्चो द्रुहिणः शि........' इति शब्दार्णवे । आदिशब्देनेन्द्रादयो गृह्यन्ते । तैर्विष्णुरुद्रब्रह्मादिभिराराध्याम् । अपिशब्दादन्यैश्चाराध्यां सृष्ट्यादिकर्तृभिः सेव्याम् ,  सर्वेषामप्यविद्यासंवलितत्वादिति भावः । त्वां मायाऽविद्यादिपदवाच्यामघटितघटनापटीयसीं भवतीम् । उक्तं चेदं सकलजननीस्तवे - `शिवस्त्वं शक्तिस्त्वं त्वमसि समयस्त्वं समयिनी त्वमात्मा त्वं दीक्षा त्वमयमणिमादिर्गुणगणः । अविद्या त्वं विद्या त्वमसि निखिलं त्वं किमपरं पृथकत्वत्तः किंचिद्भगवति न वीक्षामह इमे ।।' इति । लघुस्तोत्रेऽपि `माया कुण्डलिनी' इत्यादि । वक्ष्यन्ति चाचार्याः - `महामाये विश्वं भ्रमयसि' इति । कृतं पुण्यं येन स न भवतीत्यकृतपुण्यः । अनेकजन्मार्जितसुकृतपुञ्जतया विविधतपश्चरणोपासनादिभिः प्राप्तचित्तशुद्धिः कृतवेदान्तपरिश्रमो यो न भवति स पुमान्, प्रणन्तुं नमस्कर्तुं त्वत्स्वरूपं परिज्ञातुं चेत्यर्थः । तदनन्तरं स्तोतुम् , अहो माये कियती ते सामर्थ्यसंपत्तिः, `ज्ञानिनामपि चेतांसि देवी भगवती हि सा । बलादाकृष्य मोहाय महामाया प्रयच्छति ।।' इति मार्कण्डेयोक्तेः । यन्महतोऽप्यावृणोतीति स्तोत्रं कर्तुं च । वेति विकल्पे समुच्चये वा, उभयत्र कोशप्रसिद्धेः । कथं केन प्रकारेण प्रभवति समर्थो भवति, न कथंचिदपीत्यर्थः । अनेकजन्मजातसंपादितपूर्वोपासनाभिः कृतवेदान्तपरिश्रमः सदूगुरुकटाक्षसमासादितस्वस्वरूपः `अहं ब्रह्मास्मि' इति ज्ञानवान्परिहृतमायाजालो यः स एव त्वत्स्वरूपं परिज्ञाय त्वदीयविनोदे पुनर्माये मां मा प्रवेशयेति प्रणन्तुं त्वदीयकौशलं स्तोतुं च शक्तो भवति, नान्य इति भावः । उक्तं च मार्कण्डेयेन -`विष्णुः शरीरग्रहणमहमीशान एव च । कारितास्ते यतोऽतस्त्वां कः स्तोतुं शक्तिमान्भवेत् ।।' इति वेदान्त्यभिमतोऽर्थः प्रथमः ।। 
सांख्यपक्षे - अतः अमूं हरिहरविरिञ्चादिभिः सत्त्वतमोरजःप्रधानैरपि देवैराराध्यां त्रिगुणात्मिकायास्तवैकैकं गुणं प्रत्येकमुपादाय सेव्याम् । तदीयगुणोपादानमेव तस्या आराधनेति भावः । उक्तं च भागवते - सत्त्वे रजस्तम इति प्रकृतेर्गुणास्तैर्युक्तः परः पुरुष एक इहास्य धत्ते । सृष्ट्यादये हरिविरिञ्चहरेति संज्ञाः श्रेयांसि तत्र खलु सत्त्वतनोर्नृणां स्युः ।। इति । त्वां मूलप्रकृतिरूपिणीं भवतीम् । अत्रोक्तमम्बास्तवे -`यामामनन्ति मुनयः प्रकृतिं पुराणीं विद्येति यां श्रुतिरहस्यविदो गृणन्ति । तामर्धपल्लवितशंकररूपमुद्रां देवीमनन्यशरणः शरणं प्रपद्ये ।।' इति । मार्कण्डेयेन चोक्तम् -`महाविद्या महामाया महामेधा महास्मृतिः । महामोहाऽसि भवती महादेवी महेश्वरी ।। प्रकृतीस्त्वं च सर्वस्य गुणत्रयविभावनी ।' इति । अकृतपुण्यः `सत्त्वात्संजायते ज्ञानम्' इति स्मृतेस्त्वदीयसत्त्वगुणसमवाप्तज्ञानरहितः, प्रणन्तुं स्तोतुं वा समर्थमप्युदासीनमेव सन्तं पुरुषमधिष्ठायाचेतनैव सती विचित्रविविधप्रपञ्चसर्जनभारं वहन्ती, अविहिततद्द् षणमनवरतसौभाग्यमेव कामयमाना पतिव्रताशिरोमणिस्त्वमिति नमस्कारस्तवने विधातुं कथं प्रभवति, न कथंचिदपीत्यर्थः । अनवरताभ्यस्तकापिलतन्त्रः सद्गुरूपदिष्टः सूक्ष्मदर्शी यः स एव तत्र शक्तो नान्ये पामरा इति भावः । उक्तं च मार्कण्डेयेन -`हेतुः समस्तजगतां त्रिगुणाऽपि दोषैर्न ज्ञायसे हरिहरादिभिरप्यपारा । सर्वाश्रयाऽखिलमिदं जगदंशभूतमव्याकृता हि परमा प्रकृतिस्त्वमाद्या ।।' इति । इति सांख्याभिमतोऽर्थो द्वितीयः ।। 
अतः अमूम्, अत्यमङ्गलचरितस्यापि शिवस्योक्तप्रकारेणानुग्राहिकामारण्यकादिसर्वापनिषत्प्रसिद्धाम्, हरिहरविरिञ्चादिभिः ब्रह्मविष्णुरुद्रैः सर्जनाद्याधिपत्यकामुकैः पतित्वकामुकेन शिवेनान्यैश्चाराध्यां सेव्याम् । अत्रोक्तं दक्षिणामूर्तिसंहितायाम् - `एनामाराध्य विश्वेशीं महात्रिपुरसुन्दरीम् । ब्रह्मविष्णुमहेशाद्या आधिपत्यानि लेभिरे । पतित्वमाप्तवान्देवः साक्षात्परशिवः स्वयम् ।।' इति । यद्वा, हरिहरादिभिर्भृत्यभावं संप्राप्य सेव्याम् । अत्रोक्तं भैरवयामाले -`शिवात्मके महामञ्चे महेशानोपबर्हिणि । अतिरम्यतले तत्र कशिपुश्च सदाशिवः ।। भृतकाश्च चतुष्पादा महेन्द्रश्व पतद्ग्रहः । तत्रास्ते परमेशानी महात्रिपुरसुन्दरी ।।' इति । वक्ष्यति च कविः-`गतास्ते मञ्चत्वं द्रुहिणहरिरुद्रेश्वरभृतः' इति । यद्वा, हरिहरविरिञ्चादिभिः, महिषासुरकुपितदैवतविज्ञापनाकर्णनकुपितैर्हरिहरादिभिराराध्याम् , कोपविनिर्गतस्वस्वतेजःसंमेलनेन सिद्धामुत्पन्नां तत्तद्देवतेजःसंसिद्धमुखाद्यवयवां तैश्च शूलादिस्वीयायुधप्रदानेन बहुमतां चेत्यर्थः । अत्रोक्तं मार्कण्डेयपुराणे - `इत्थं निशम्य देवानां वचांसि मधुसूदनः । चकार शंभुः कोपं च भ्रुकुटीकुटिलाननः ।। ततोऽतिकोपपूर्णस्य चक्रिणो वदनात्ततः । निश्चक्राम महत्तेजो ब्रह्मणः शंकरस्य च ।। अन्येषां चैव देवानां शक्रादीनां शरीरतः । निर्गतं मुसहत्तेस्तच्चैक्यं समगच्छत ।। अतीव तेजसः कूटं ज्वलन्तमिव पर्वतम् । ददृशुस्ते सुरास्तत्र ज्वालाव्याप्तदिगन्तरम् ।। अतुलं तत्र तत्तेजः सर्वदेवशरीरजम् । एकस्थं तदभून्नारी व्याप्तलोकत्रयं त्विषा ।। यदभूच्छांभवं तेजस्तेनाजायत तन्मुखम् । याम्येन चाभवन्केशा बाहवो विष्णुतेजसा ।। सौम्येन स्तनयोर्युग्मं मध्यमैन्द्रेण चाभवत् । वारुणेन च जङ्घोरू नितम्बस्तेजसा भुवः ।। ब्रह्मणस्तेजसा पादौ तदङ्गुल्योऽर्कतेजसा । वसूनां च कराङ्गुल्यः कौबेरेण च नासिका ।।' इत्यारभ्य `अन्येषां चैव देवानां संभवस्तेजसां शिवा' इत्यनन्तरम् `शूलं शूलाद्विनिष्कृष्य ददौ तस्यै पिनाकभृत् । चक्रं च दत्तवान्कृष्णः' इत्याद्यायुधदानमपि तत्रैव द्रष्टव्यम् । यद्वा, हरिहरविरिञ्चादिभिः विष्णुयामलरुद्रयामलब्रह्मयामलानि आदिशब्देन भैरवयामलादिकमुच्यते, तैरारध्याम्, विष्णुयामलादिसर्वागमप्रतिपाद्यामित्यर्थः। अपि - शब्देनाप्येतदन्यनिगमेतिहासादिकं समुच्चिनोति । त्वां शिवजायाम् `यत्कुमारी मन्द्रयते' इत्यादिश्रुतिप्रतिपाद्यां हैमवतीम्, अकृतपुण्यः बहुजन्मसु भवदीयपादपङ्कजसेवयाऽनधिगतसुकृतः पुमान् , यो वा को वा भवत्विति विशिष्यानिर्देशः । `अश्रृतासः श्रृतासश्च । यज्वानो येऽप्ययज्वनः' इति श्रुतेः देवीपूजायां सर्वेषामधिकारादिति । प्रणन्तुं भवत्तत्वं परिज्ञाय मानसिकवाचिककायिकरूपेण प्रकर्षेण नन्तुं स्वीयदुर्दशां शब्दापयितुं चेति ध्वनिः । `णम प्रह्वत्वे शब्दे च' इति धातुः। स्तोतुं वा कथं प्रभवति, केन हेतुना शक्नुयात् ? तद्धेतोः सुकृतस्य पूर्वमनार्जितत्वाद्ब्रह्मादिदुर्विज्ञेयत्वाच्च तस्या इति भावः । तदुक्तं मार्कण्डेयेन -`यस्याः प्रभावमतुलं भगवाननन्तो ब्रह्म हरश्च न हि वक्तुमलं बलं च' इति । यदि प्रभवति तर्हि, कथयतीति कथा, स्वयं जननी वदति रहस्यमपि, तत्त्वं कथयन्ती मा लक्ष्मीवागादिरूपिणी भवती यस्य स कथमः, लब्वभवत्कटाक्षानुग्रहः । अस्याश्च कमलारूपत्वमम्बास्तुतौ - `दाक्षायणीति कुटिलेति गुहायनीति कात्यायनीति कमलेति कलावतीति । एका सती भगवती परमार्थतोऽपि संदृश्यसे बहुविधा ननु नर्तकीव ।।' इति । स चासौ कृतपुण्यश्च यः स एव प्रभवति प्रणामादिकं कर्तुं शक्नोति प्रभुरपि भवतीत्यर्थः । वयं च `पूर्वजन्मकृतैः पुण्यैर्ज्ञात्वेमां परदेवताम् । पूजयेदागमोक्तेन विधानेन समाहितः ।।' इत्यागमाद्भवत्कृपाकटाक्षवीक्षणलब्धप्रसादास्त्वां प्रणन्तुं स्तोतुं च कथंचित् प्रभवेम । तत्र स्तवनार्थं मदीयवाणीप्रेरणेव निदर्शनमिति भावः। वक्ष्यन्ति चाचार्याः - `मयि जननि दृष्टिः सकरुणा' `दयावत्या दत्तं द्रविडशिशुः' इत्यादि । उक्तं चाचार्यैश्चर्चास्तवे -`सौन्दर्यविभ्रमभुवो भुवनाधिपत्यसंपत्तिकल्पतरवस्त्रिपुरे जयन्ति । एते कवित्वकुमुदप्रकरावबोधपूर्णेन्दवस्त्वयि जगज्जननि प्रणामाः।। देवि स्तुतिव्यतिकरे कृतबुद्धयस्ते वाचस्पतिप्रभृतयोऽपि जडीभवन्ति । तस्मान्निसर्गजडिमा कतमोऽहमत्र स्तोत्रं तव त्रिपुरतापनपत्नि कर्तुम् ।। मातस्तथाऽपि भवतीं भवतीव्रतापविच्छित्तये स्तुतिमहार्णवकर्णधारः । स्तोतुं भवानि स भवच्चरणारविन्दभक्तिग्रहः किमपि मां मुखरीकरोति ।।' इति । इति प्रकृतदेवतापक्षीयोऽर्थस्तृतीयः ।। 
अतः अमू हरिहरविरिञ्चादिभिरपि आराध्यां जप्यमानामित्यर्थः । त्वां भवद्वाचकं शिवनामेत्यर्थः। वाच्यवाचकयोरभेदोपचारः । प्रणन्तुं स्तोतुं वा समस्तपापनिबर्हणदक्षतया नमस्कर्तुं स्तोतुं च अकृतपुण्यः कथं प्रभवति । कृतपुण्य एव भवद्वाचकशिवनामस्तवननमनादिसमर्थो भवति । इति शब्दपरार्थस्तुरीयः ।।
अत अमूं हरिहरविरिञ्चादिभिराराध्यां त्वां शब्दार्थरूपिणीं भवतीं नित्यसंबन्धवतीं प्रणन्तुं स्तोतुं वा, अकृतपुण्यः कथं प्रभवति। इत्यर्थपरार्थः पञ्चमः ।।
अतः अमूं हरिहरविरिञ्चादिभिराराध्यां सेव्यामभिवन्द्याम् , उच्चार्यमाणामित्यर्थः । चतुष्पदवागुच्चरणलाभाद्देवानामित्यर्थः । तथा च श्रुतिः -`चत्वारि वाक्परिमिता पदानि, तानि विदुर्ब्रह्मणा ये मनीषिणः, गुहा त्रीणि निहिता नेङ्गयन्ति, तुरीयं वाचो मनुष्या वदन्ति' इति । त्वां सकलब्रह्मविवर्तकारणपराशक्तिरूपां भवतीम्, अकृतपुण्यः प्रणन्तुं नमस्कर्तुं स्तोतुं वा शब्दापयितुं चेत्यर्थः । कथं प्रभवति, न प्रभवत्येवेत्यर्थः । उक्तं चाम्बास्तवे - `व्योमेति बिन्दुरिति नाद इतीन्दुलेखारूपेति वाग्भवतनूरिति मातृकेति । निष्यन्दमानसुखबोधनिजस्वरूपे विद्योतसे मनसि भाम्यवतां जनानाम् ।।' इति । इति शब्दोत्पत्तिनिरूपणपरार्थः षष्ठः ।।
अत इदम् `इमानुकं भुवना सीषधेम' इति श्रुतिप्रतिपाद्यं सर्वदेवतात्मकं हरिहरविरिञ्चादिभिर्विष्णुरुद्रब्रह्मादिदेवैः, `इन्द्रश्च विश्वे च देवाः' इति श्रुतेः । आराध्यां देवताप्रसादाय पूजिताम् , `इह चामुत्र चान्वेति, विद्वान्देवासुरानुभयान्' इति श्रुतेः। यद्वा, हरिः सूर्यः, `यमानिलेन्द्रचन्द्रार्क' इत्याद्यमरः। हरोऽग्निः `हरा रुद्राग्निगर्दभाः' इति रत्नमाला । विरिञ्चशब्देन सूर्याग्निसाहित्यादौचित्याद्विशेषेण रिञ्चति विदधाति लोकानन्दमित्यर्थाश्रयणाद्वा चन्द्र उच्यते ।`रिच वियोजसंपर्चनयोः' इति धातोः पृषोदरादित्वान्नुम् । आदिशब्देन वशिन्यादिशक्तय उच्यन्ते । तैः खण्डत्रयाधिदैवतैः सूर्याग्नीन्दुभिर्वशिनीत्रिपुरसुन्दरीवामादिसर्वशक्तिभिश्चाराध्यां यथार्हमष्टदलादिततत्स्थानेषु स्थित्वा सेव्याम् । एतदुत्तरत्र स्फुटीकरिष्यते । यद्वा, हरिहरविरिमित्येषां पौनःपुन्येन पठितानां वर्णानामन्तःस्थेषूष्मसु च दर्शनादन्तःस्था ऊष्माणश्चाष्ट वर्णा लाघवादनेन गृह्यन्ते । चकारोऽकारश्चादिर्येषां ते चादय इति योजनामादिशब्दस्य प्रत्येकमभिसंबन्धाच्चादिशब्देन चकाराद्या मकारान्ता विंशतिर्वर्णा गृह्यन्ते । आदिपदेनाकाराद्या ङकारान्ता एकविंशतिर्वर्णा गृह्यन्ते । ककारषकारमेलनात्मकः क्षकारो गृहीत एव । अथ वा, हरिहरविरिञ्न्वैरधिष्ठानदेवताभिः आदिभिः `अकारः सर्ववर्णाग्र्यः प्रकाशः परमः शिवः । हकारोऽन्त्यः कलारूपो वर्णोऽहंताप्रकाशकः ।।' इत्यागमादहमिति प्रत्याहारेण गृहीतैरकारादिहकारान्तवर्णैः पञ्चाशद्भिरिति वा, आराध्याम् । त्रिषोडशधा त्रिपुरसुन्दरीप्रभृतिषोडशनित्यास्वन्तर्भूय ताभिः सहाष्टद्विकतामापद्याष्टदले स्थित्वा वाऽष्टवर्गात्मकतयाऽष्टदले स्थित्वा वा संसेवितामित्यर्थः । एवंविधां त्वां देवतादेहरूपं यन्त्रं तद्रूपिणीं भवतीं वा । अत्र युष्मदो लिङ्गत्रयसाधारण्यात् `अलिङ्गे युष्मदस्मदी' इति वचनाद्वा चक्राभिधेयत्वार्हतायामप्याराध्यामित्यस्य स्त्रीलिङ्गतया न तद्विशेषणीभवनार्हतेति न शङ्क्यम् ।`अकारोद्भव आकारः' इति मन्त्रशास्त्रे आकारस्याकारकारणकत्वकथनात् , पाणिनीयशास्त्रे च वर्णोपदेशवेलायामकारस्यैव ग्रहणमुक्त्वा तस्मादेवाकारग्रहणात्, उणादिषु च `अवतेष्टिलोपश्च, दीर्घो वा' इति विकल्पविधानाच्च अनेन प्रकृतिलक्षणायाः सर्वसंमतत्वात् । लिङ्गविपरिणामो वा पाठसौकर्यात्कर्तव्यः । अथ वा, लिङ्गभेदेऽपि न तद्विशेषणता दोषाय, यथाऽऽहुः -`विशेष्य सहैकार्थं भवेद्यत्र विशेषणम् । तत्र लिङ्गादयः प्रायो विशेष्यस्था विशेषणे ।।' इत्यभिधाय `लिङ्गसंख्याविभेदेऽपि विशेषणविशेष्यता । विभक्तिः पुनरेकैव विशेषणविशेष्ययोः।।' इति । अत एव `राज्यश्रीप्रथमावतारपदवीमारुह्य सिंहासनम्' इत्यादयः साधव इत्याहुः । प्रणन्तुम्, `कला विद्या परा शक्तिः श्रीचक्राकाररूपिणी । तन्मध्ये बैन्दवं स्थानं तत्रास्ते परमेश्वरी ।। सदाशिवेन संयुक्ता सर्वमन्त्रातिगामिनी । चक्रं त्रिपुरसुन्दर्या ब्रह्माण्डाकारमीश्वरी ।। पञ्चभूतात्मकं चैव तन्मात्रात्मकमेव च ।' इत्याद्यागमं विज्ञाय नमस्कर्तुं सकलदेवतारूपं तत्स्तोतुं वा, अकृतपुण्यः कथं प्रभवति ? सकलजगदात्मकम् `लोकस्य द्वारमर्चिमत्पवित्रम्' इत्यादिश्रुतिप्रसिद्धं तत्परिज्ञाय कृतसुकृतः प्रणामादि विधातुं शक्नोतीत्यर्धः । इति यन्त्रपरार्थः सप्तमः ।।
 अथ `मन्त्रोऽन्वर्थादिसंज्ञकः । जप्तव्यो मन्त्रिणा नैनं विना देवः प्रसीदति । क्रियाकर्मेज्यकर्तृणामर्थं मन्त्रो वदत्यथ । मननात्त्राणनान्मन्त्रः' इति श्रुतेर्मन्त्रजपस्यावश्यिकत्वेन यन्त्रस्वरूपस्येव तत्स्वरूपस्यापि दर्शयिष्यमाणत्वादादौ `ओंकारो गुणबीजं प्रणवस्तारो ध्रुवश्च वेदादिः। अस्य तु वेदादित्वात्सर्वमनूनां प्रयुज्यते चादौ ।।' इत्याचार्योक्तेः प्रणवस्य सर्वमन्त्राग्रिमत्वात्तदुद्धारः कथ्यते -`अकारः क्षत्रिये नेत्रे हरमौलौ हरे हरौ । अमरेशस्तथा विष्णुरिन्धिका च गजाङ्कुशः ।। दक्षकर्णश्च विजय उकारो मन्मथो विधिः । मः शिवश्चन्द्रमा वेधाः' इति कोशप्रसिद्धेरुकारो मकारश्च शिवशब्देनोच्यते । तथा च शिव उकारो मकारश्च शक्त्या बिन्दुयुक्तेनाकारेण युक्तो यदि, `अकारो बिन्दुसंयुक्तः शक्तिरस्य द्विजोत्तमाः । उकारश्च मकारश्च द्वयं बीजं प्रकीर्तितम् ।।' इति सूतसंहितायाम् । तर्हि प्रभवितुं प्रणवरूपो भवितुं नादादिरूपेण परापश्यन्त्याद्यवस्थाभिः स्वरवर्णपदवाक्यात्मकं प्रकर्वमवाप्तुं च शक्तो भवति, शक्तिवाचकोऽपि भवतीत्यभिसंधिः । `ओंकारपञ्चरशुकीम्' इति नवरत्नमालिकायाम् । उक्तं च -`ओंकारप्रभवा वेदा ओंकारप्रभवाः स्वराः' इत्यादि । एवं न चेत् शक्त्या युक्तो न चेत् , देवः पूर्वोक्तकोशए अमरेश इति प्रसिद्धेरुकारो मकारश्च स्पन्दितुं किंचिदपि चलितुं प्रणवाक्षरमुत्पादयितुम् उकारमकाराकारबिन्दूनां संयोगाभावात् कुशलो न खलु, `तस्य वाचकः प्रणवः' इति योगसूत्रात्, उमार्धविग्रहो देवो रुद्रः सत्यादिलक्षणः । संसारताकस्यास्य प्रणवस्यार्थ उच्यते ।। इति सूतसंहितावचनाच्च । सांहित्युपनिषदि `ओमिति ब्रह्म' इत्यादिना प्रकटितसार्वात्म्यं परमेश्वरवाचकं प्रणवमुत्पादयितुं न शक्नोतीति भावः । अतः अमूं हरिहरविरिञ्चादिभिराराध्यां ब्रह्मविष्णुमहेश्वरैरक्षरदेवतीभूय तथाऽन्यैरग्निवायुसूर्यैर्मुनिभिः गायत्रीत्रिष्टुब्जगत्यभिधानैश्छन्दोभिः रक्तशुक्लकृष्णैर्वर्णैः जाग्रत्स्वप्नसुषुप्त्यवस्थाभिः भूम्यन्तरिक्षस्वर्गस्थानैः उदात्तानुदात्तस्वरिताभिधानैः स्वरैः ऋग्यजुःसामाभिधानैर्वेदैः गार्हपत्याद्यग्निभिः प्राह्णादिभिः कालैः सत्त्वादिभिर्गुणैः सृष्ट्यादिभिः कर्मभिश्च यथायोगं वर्णेषु स्थित्वाऽऽराध्यां त्वां प्रणवरूपिणीं भवतीं प्रणन्तुं स्तोतुं वा, अकृतपुण्यः कथं प्रभवति, न प्रभवत्येवेत्यर्थः । इति प्रणवंरूपाथोऽष्टमः ।।
 अथ `मातृका परमा देवी मन्त्रमाता महेश्वरी' इति वचनान्मन्त्रमातृरूपत्वान्मातृकार्थः कथ्यते -`ककारादिक्षकारान्ता वर्णास्ते शिवरूपिणः । समस्तव्यस्तरूपेण षट्त्रिंशत्तत्त्वविग्रहाः ।।' इत्यागमात्कादिक्षान्तो वर्णसङ्घः शिवशब्देनोच्यते । `अकारादिविसर्गान्ताः स्वराः षोडश शक्तयः । नित्याषोडशिकात्मानः परस्परममी युताः ।।' इति वचनाच्छक्तिरित्यनेनादयः षोडश स्वरा उच्यन्ते । तथा च शिवः कादिसङ्घः शक्त्या आदिस्वरसङ्घेन युक्तो यदि श्लिष्टश्लेत्, तर्हि प्रभवितुं प्रकर्षेण भवितुं वेदपुराणेतिहासादिरूपेण गुम्भनयोग्यता प्राप्तुं शक्तः समर्थः, `शिवशक्तिमया वर्णाः शब्दार्थप्रतिपादकाः । शिवः स्वरपराधीनो न स्वतन्त्रः कदाऽप्यसौ ।।' इति वचनात् । एवं न चेत् , देवः शिवः कादिः स्पन्दितुं ताल्वोष्ठादिभिः सुखोच्चारणं प्राप्तुं कुशलो न खलु । स्वरसंमेलनाभावे क् ख् ग् घ् इत्येवंरूपतया, उच्चारणायोग्यत्वान्निरर्थकत्वाच्चेति भावः । अतः अमूं हरिहरविरिञ्चादिभिरपि आराध्यामुपास्यां त्वां मातृकारूपिणीं भवतीम् `अकारादिक्षकारान्तैर्वर्णैरत्यन्तनिर्मलैः । अशेषशब्दैर्या भाति तामानन्दपरां नुमः ।।' इति वचनात् , प्रणन्तुं स्तोतुं वा पञ्चाशद्वर्णात्मिकैव वेदेतिहासाद्यनेकरूपेण विस्तीर्णेति, अकृतपुण्यः कथं प्रभवति । इति मातृकापरार्थो नवमः ।।
अथ मन्त्रपरार्थः - शिवः ककारः शक्त्या एकारेण युक्तो यदि संयोगं प्राप्तश्चेत्, ककारानन्तरमेकार उच्चारितश्चेदित्यर्थः । शिवशक्तिशब्दयोः ककारैकारपरत्वं मन्त्रोद्धारश्लोके वक्ष्यन्त्याचार्याः । तथा चायमर्थः - शिवा त्रिपुरसुन्दर्यस्यास्ति देव्यात्मनेति शिवः ककारः । अर्शआद्यच् । अथ वा `क्रोधीशो धातृसंज्ञश्च' इति मातृकाकोशाच्छिवः ककार उच्यते । एवं शक्त्यात्मकदृष्टाकलावचनस्य प्रकृत्यभिधानमिति ज्ञेयम् । अथ वा शक्तिरेकारः,`चण्डीशः पद्मनाभश्च शक्तिः सूक्ष्मोऽमृताक्षरः । उद्धोलः कामरूपश्च एकारश्च त्रिकोणकः ।।' इति मातृकाकोशात् । यत्तूक्तं लक्ष्मीधरेण -`शिवशब्देन त्रिपुरसुन्दरीनामधेया कला कथ्यते, तेन ककारो लक्ष्यते' इति, तन्न, पुंलिङ्गस्य शिवशब्दस्य त्रिपुरसुन्दरीवाचकत्वाभावात् ।न चानेन शिवशब्देन शिवाशब्दलक्षणा युक्ता, शब्दलक्षणेव लिङ्गलक्षणाया अश्रुतचरत्वात् , प्रकृते वाच्यार्थानुपपत्त्याद्यभावाच्च, कोशाश्रयेण ऋज्वर्थमपहाय क्लिष्टकल्पनाप्रयोजनाभावाच्च । एवं शक्त्यादिस्थलेऽपि दूषणमूह्यम् । `ककाराय कपूर्वादिदेवतापूजिताय च' इति सूतसंहितोक्तेर्वा शिवः ककारः । तर्हि प्रभवितुं मातृकारूपेण गुम्भनं प्राप्तुं शक्तः । एवं न चेत् प्राथमिकः ककार एकारयुक्तो न यदि, कौ भुवि शेते वर्तत इति कुशः पृथिवीबीजभूतो लो लकारो यस्य सः, कर्मधारयो वा । यद्वा कुशोऽङ्कुशीभूतः, स्वोपरि वर्तमानत्वादिति, लो यस्य स कुशलो देव ईकारः । `गोविन्दश्च त्रिमूर्तीशः शान्तिः स्याद्वामलोचनः । नृसिंहास्त्रं तथा माया ईकारश्च सुरेश्वरः ।।' इति कोशात्सुरेश्वरापरपर्यायेण देवशब्देन ईकारोक्तिरविरुद्धा । अथ वा, दीव्यति माद्यति स्त्रीपुरुषेष्विति वा, कामदेवपदे `विनाऽपि प्रत्ययं पूर्वोत्तरपदयोर्लोपो वाच्यः' इत्यनुशासनात् `देवदत्तो दत्तः, इत्यादिवन्नामैकदेशे नामग्रहणाद्वा देवशब्देन मदन उच्यते । तेन तद्बीजमीकार उच्यते । स्पन्दितुं चलितुं मन्त्रे उच्चारणं प्राप्तुं न खलु शक्तः, कुशलोऽपि देवोऽपि स्पन्दितुं न शक्त इति वाऽर्थः । पूर्वपूर्वबीजोच्चारणानन्तरभावित्वादुत्तरोत्तरबीजोच्चारणस्येति भावः । एवं प्रथमखण्डीयाश्चत्वारो वर्णा अत्र प्रतिपादिताः । अतोऽनन्तरं हरिहरविरिञ्चादिभिः, हरिशब्दस्य सूर्याचन्द्रमसोरुभयोरभिधानत्वात्, अनेन खण्डद्वयान्तर्गतमुभयार्थकं हद्वयं सद्वयं चेति कथ्यते । हरशब्देन शिवशब्दापरपर्यायेणैकः ककारो गृह्यते । विरिञ्चशब्देन ब्रह्मवाचिनाऽपरः ककारो गृह्यते, तस्यापि ब्रह्माभिधायकत्वात् । `इन्द्रश्च विश्वे च देवाः' इति श्रुतावुपासकत्वेनोक्तस्यैवेन्द्रस्यादिशब्दाभिधेयीभवनार्हत्वात्तद्वाचकेनादिशब्देन `शक्रो लकारः' इतिं कोशप्रसिद्धेरिन्द्रबीजं लकारद्वयमुच्यत इत्येवं खण्डद्वयान्तर्गता अष्टौ वर्णा उक्ता इत्येवं द्वादश वर्णा उद्धृताः । किं चात्रैव हरिहरविरिञ्चेत्यादिपदमध्ये हलामक्ष्वन्तर्भावाङ्गीकारमते विरिमित्यनयोर्वकाररेफयोरिकारयोरन्तर्भावात्प्रथमहरिशब्दस्थहकाररेफयोर्वकारोपरितनेकारस्य सानुस्वारेकारस्य च सवर्णदीर्धं कृत्वा श्लिष्टोच्चारणे एकहृल्लेखालाभः । तथा तदनन्तरहरपदस्थहकाररेफयोर्वकारोपरितनेकारसानुस्वारेकारयोः सवर्णदीर्घनन्तरं श्लिष्टोच्चारणे द्वितीयहृल्लेखालाभः । तथा हरपदस्थप्त्यरेफस्य तदुपरितनाकारेऽन्तर्भावात्कृतपररूपस्याकारस्य वकारोपरितनेकारान्तर्भूतसानुस्वाररेफोपरितनेकारेण सवर्णदीर्घानन्तरं श्लिष्टोच्चारणे तृतीयहृल्लेखालाभ इति खण्डत्रयस्थहृल्लेखात्रयोद्धारोऽपि लभ्यत इति । `दशपञ्चकभेदेन प्रपञ्चस्य विलासिनः । साक्षिणी चाक्षरी यस्मात्तस्मात्पञ्चदशाक्षरी ।।' इति निरुक्त्या पञ्चदशाक्षरी प्रोक्ता । तथा, आद्यस्य साचः प्रथमोष्मणो विरिंचपदमध्यस्थसानुस्वाररेफेण सवर्णदीर्धं विधाय श्लिष्टोच्चारणे प्रधानकमलाबीजलाभोऽपि भवति । अत्र च भगवत्पादाचार्याः षोडशाक्षरीमन्त्रप्रधानस्य कमलाबीजस्य कृत्स्नमन्त्राक्षरावाप्तिं प्रकाशयितुं मन्त्रवर्णान्मध्ये विन्यस्य तत्प्रत्याहाररूपेण संपुटीकृत्य प्रायुञ्जन्निति ध्येयम् । अत एव हरिहरविरिमित्यनेन त्रीणि भुवनेश्वरीबीजानि सूचयित्वा `चस्तुरुष्के स्वरे चापे चकारे चन्द्रमस्यपि' इति नानार्थाच्चास्य चन्द्रस्यादिश्चादिः, तत्प्रथमसंभूतत्वात् , चं चन्द्रमत्ति तच्छोभां भुङ्क इति वा चादिर्लक्ष्मीरित्यमुमर्थं मनसि निधाय तेन तद्ब्रीजसूचनापूर्वकं तस्याः कृत्स्नाभिव्याप्तिप्रदर्शनाय बहुवचनमवोचन्निति तात्पर्यम् । अथवा, चादिभिः स्वरादिभिर्मातृकाक्षरैर्मन्त्रे प्रत्याहाररूपेण गुप्तैरित्यर्थः । आराध्यां सिद्धाम्, `राध साध संसिद्धौ' इति धातुः । हरिहरादिभिर्जप्यां वा । तदुक्तं दक्षिणामूर्तिसंहितायाम् - `अनयैव पुरा ब्रह्मा सृष्टिकर्तृत्वमाप्तवान् । हरिः पालनकर्तृत्वं रुद्रः संहारकर्तृताम् ।। षोडशार्णा महाविद्या ब्रह्मरूपा जगन्मयी । सर्वानन्दमयी साक्षात्सर्वसाम्राज्यदायिनी ।।' इति । त्वां मन्त्ररूपिणीं भवतीं कादिविद्यारूपिणीं प्रणन्तुं स्तोतुं पञ्चदशकलात्मकैः पञ्चदशभिरेव वर्णैः कृत्स्नं प्रपञ्चं व्याप्यासीति स्तवितुं वा, अकृतपुण्यः कथं प्रभवति । इति कादिविद्योद्धाररूपार्थो दशमः ।।
अथ हादिविद्योद्धाररूपोऽर्थः -`शक्तिः प्राणश्च जीवश्च मन्त्रो नादः शिवो रविः। कषोल्क इति संज्ञाः स्युर्हकारस्य शिवोदिताः ।।' इति शारदातिलकोक्तेः शिवो हकारः शक्त्या सकारेण पराबीजत्वात्सकारस्य । सकारस्य पराबीजत्वं मन्त्रोद्धारश्लोके वक्ष्यन्त्याचार्याः । `सहशक्तिः' इति मन्त्रान्तरे च दृश्यते । युक्तो यदि संयुतश्चेत् तर्हि प्रभवितुं मन्त्ररूपेण गुम्भनं प्राप्तुं शक्तः । एवं न चेत्, देवः ककारः कुशलो लकारश्च स्पन्दितुं मन्त्रवर्णतया स्पन्दनं प्राप्तुं न खलु न शक्तः खल्विति प्रथमखण्डीयवर्णचतुष्टयमुक्तम् । अनेनैवार्धेन द्वितीयखण्डीयाः पञ्च वर्णा अप्युच्यन्ते । शिवशक्तिदेवपदानि हकारसकारककाराभिधेयानि समानान्येव । खमाकाशं लुनाति तद्बीजत्वादिति खलुराकाशबीजं हकारः । कुशलो लकारश्च स्पन्दितुमपि न शक्त इत्यर्थः । हरिर्वायुः, तेन च तद्बीजं सकार उच्यते । हरः ककारः । वेर्वकारस्याधो रिञ्चति प्रकाशत इति विरिञ्चो लकारः । तैरेतैर्द्वादशभिर्वर्णैर्हकारादिभिः सर्वमन्त्रमूलकारणैस्त्रिभिर्गौरीबीजैश्च पूर्वोक्तप्रकारेणात्रैव सूचितैरित्यर्थः । 
आराध्यां सिद्धां कामेश्वरीवाचकलापामुद्रोपासितहादिविद्यारूपिणीं त्वां मन्त्रं तद्रूपिणीं भवतीं च प्रणन्तुं स्तोतुं वा, अकृतपुण्यः कथं प्रभवति? किं तु दक्षिणामूर्तिसंहितोक्तमस्य माहात्म्यमव बुध्याराधितुं कृतपुण्य एव समर्थः । इति हादिविद्यापरार्थ एकादशः । अयं च वर्णोपदेशवेलायां पाणिनिना प्रथमतो निरूपितत्वादुत्कटोऽतिगोपनीयोऽपि प्रकाशितो गोप्तव्यः ।।
पञ्चाक्षरीपरार्थोऽपी प्रतीयते - शिवशब्दः शक्त्या, आवृत्त्याश्रयणात् `नमः शक्तिरुदीरिता' इति प्रसिद्धेर्नमःशब्देन शिवशब्दादुत्पन्न `ङे' इत्येतच्चतुर्थीविभक्तिलब्धेनैकारेण च युक्तो यदि, तर्हि प्रभवितुम् `ङेर्यः' इति यादेशे `सुपि च' इति दीर्घे च क्रियमाणे मन्त्ररूपेणोत्पत्तुं परमेश्वरं समभिधातुं च शक्तः । एवं न चेत् देवः शिवशब्दः स्पन्दितुं पञ्चाक्षरीमन्त्ररूपेण चलितुं च न कुशलः खलु, लोकानां शिवयोरैक्यबोधकोऽपि नेत्यर्थः। अतः अमूं हरिहरविरिञ्चादिभिराराध्यां जप्यमानां त्वां पञ्चाक्षरीमन्त्ररूपिणीं भवतीं प्रणन्तुं स्तोतुं वा, अकृतपुण्यः कथं प्रभवति । इति पञ्चाक्षरीरूपार्थो द्वादशः ।
अथ `गुरुविद्यादेवतानामैक्यं संभावयेद्धिया' इति वचनाद्गुरुरूपार्थोऽपि प्रकाश्यते । तत्र चायमर्थः -`देहजात्यादिसंबन्धान्वर्णाश्रमसमन्वितान् । वेदाञ्शास्त्राणि सर्वाणि पादपांसुमिव त्यजेत् ।। न गुरुं संत्यजेन्नित्यं जानन्नस्य कृतं नरः । गुरुभक्तिं सदा कुर्याच्छ्रेयसे भूयसे नरः ।।' `ऋतस्य दातारमनुत्तरस्य निधिं निधीनां चतुरन्वयानाम् । ये नाद्रियन्ते गुरुमर्चनीयं ते वै लोकान्निर्विशन्त्यप्रतिष्ठान् ।।' इत्यादिवचनेभ्यो गुरुभक्त्यामवश्यावेधेयायां स किमात्मक इति प्रश्ने `गुरुरेव शिवस्तस्य नान्य इत्यब्रवीच्छ्रुतिः' इति श्रुत्या यदुक्तं स परमार्थ एव । `यः शिवः सर्वभूतानामीश्वरः स्वत एव तु । ईशानः सर्वविद्यानां स एवादिगुरुर्बुधाः ।। *** यथाऽहं ज्ञानदो गुरुः ।। शुद्धस्फटिकसंकाशं द्विनेत्रं द्विभुजं गुरुम् । वराभयकरं देवं परमानन्दरूपिणम् ।। भक्ताज्ञानतमोभानुं मूर्ध्नि पङ्कजसंस्थितम् । सदाशिवमयं नित्यं श्रीगुरुं प्रणमाम्यहम् ।। अनन्तमपरिच्छिन्नं तत्त्वं येन प्रकाशितम् । सच्चिदानन्दमपरं श्रीगुरुं शिवमाश्रये ।।' इत्याद्यभेदवचनेभ्यः शिवो गुरुरित्युच्यते । तथा च शिवयति शिष्यान्मन्त्रतत्त्वोपदेशेनेति शिवो गुरुः । `सिद्धस्य विप्रवर्यस्य षोडशार्णप्रजापिनः । संप्रदायविशुद्धस्य शिष्योऽवश्यं भवेच्छिवः ।।' इति वचनोक्तगुणसंपन्नतया कल्याणमूर्तिर्वा, शक्त्या सामर्थ्येन मन्त्रजपदेवतानुसंधानवश्याकर्षणादिरहस्यविज्ञानरूपेणेत्यर्थः । युक्तो यदि तर्हि शिष्यः प्रभवितुं प्रकृष्टो भवितुं शक्तः परशुरामादिवदित्यर्थः । परमशिवरूपगुर्वनुग्रहात्स्वयमुत्कटो भवतीत्यभिप्रायः । एवं न चेत् , गुरुः समर्थो न चेत् , देवोऽपि प्रकाशमानोऽपि शिष्यः, देवताऽपीत्यर्थः । स्पन्दितुे किंचिदपि सामर्थ्यमवाप्तुं कुशलो न खलु, देवतानुग्रहभाङ् न भवत्येवेत्यर्थः । अतः अमूं हरिहरविरिच्चादिभिरप्याराध्याम् , सर्वेषामपि मन्त्ररहस्यस्य गुरुपरम्परागतत्वादिति भावः । त्वां गुरुमूर्तिरूपिणीं भवतीम् । अत्रोक्तमम्बास्तवे -`विद्यां परां कतिचिदम्बरमेव केचिदानन्दमेव कतिचित्कतिचिच्च मायाम् । त्वां विश्वमाहुरपरे वयमानमामः साक्षादपारकरुणां गुरुमूर्तिमिव ।।' इति । प्रणन्तुं स्तोतुं वा अकृतपुण्यः कथं प्रभवति । इति गौरवार्थस्त्रयोदशः ।। 
अथ देव्याश्चन्द्रकलारूपत्वात्तद्रूपार्थोऽपि प्रतीयमानो विविच्यते -शिवशब्देन शिवतत्त्वात्मिका दर्शाख्या चान्द्री कलोच्यते । न च पुंलिङ्गेनानेन स्त्र्यभिधानं विरुद्धमिति शङ्कनीयम्, प्रतापरुद्रीये स्त्रियामेव गणपतिराजदुहितरि रुद्र इति पुंलिङ्गप्रयोगदर्शनात् । आहुश्च तत्र रत्नापणकृतः --"प्राचामियं शैली यदयं लिङ्गव्यत्यासेन निर्देश इति; `यथा पुंव्यक्तौ शिखण्डिनि' इति । तथा शतपथब्राह्मणे इन्द्रं पुमांसमपि `सुब्रह्मण्यों सुब्रह्मण्यों सुब्रह्मण्योमिति स्त्रियमिह त्रिराहेति' इति" । तथा च शिवो दर्शाख्या चान्द्री कला शक्त्या शक्तितत्त्वात्मिकया दृष्टाख्यया कलया युक्तो यदि, तर्हि प्रभवितुं प्रकृष्टतां दर्शनयोग्यतामुपासनयोग्यतां च प्राप्तुं शक्तो भवति । प्राथमिककलाया अतिसूक्ष्मतया द्वितीयकलायोगेनैव दर्शनयोग्यत्वादिति भावः । अत एवाह भारविः - `प्रतिपच्चन्द्रमिव प्रजा नृपम्' इति । `तस्य प्रतिपद्यदर्शनाद्द्वितीयाचन्द्रमिवेत्यर्थः' इति घण्टापथे । एवं न चेत् , दीव्यति प्रकाशत इति देवो दर्शाख्या कला स्पन्दितुमपि किंचिदपि प्रकाशं जगदाप्यायनं च प्राप्तुं कर्तुं च दर्शतादिकला अनुग्रहीतुं चेत्यर्थः । न कुशलः न समर्थः । स्वदर्शनेन लोकानां सौख्यप्रदानशक्तश्च नेत्यर्थः । ताश्च कला वेदे प्रसिद्धाः `दर्शा दृष्टा दर्शता विश्वरूपा सुदर्शना । आप्यायमानाप्यायमानाप्याया सूनृतेरा' इत्यादिना । अतः अमूं चन्द्रकलारूपिणीं हरिरविरिञ्चादिभिराराध्यां सेव्याम् । यद्वा, `प्रथमां पिबते वह्निः' इत्यादिक्रमेण सोमोत्पत्त्युक्तप्रकारेण वा सेव्याम् `दर्शाद्याः पूर्णिमान्ताश्च कलाः पञ्चदशैव तु । षोडशी तु कला नित्या सच्चिदानन्दरूपिणी ।।' इति सुभगोदयोक्तां  सकलजगदाप्यायिकां भगवतीम् , अकृतपुण्यः पूर्वजन्मार्जितपुण्यरहितः प्रणन्तुं स्तोतुं वा कथं प्रभवति । पुण्यवत एव चन्द्रकलायां भक्तिरुदेति । तद्रूपेणापीष्टार्थप्रदात्री त्वमेवेति भावः । अतो हरिहरादिष्विव किंचित्पुण्यलेशेन स्तवनोद्युक्ते मयि निरतिशयप्रसादमासादयेति तात्पर्यम् । इति कलारूपार्थश्चतुर्दशः ।।
अस्य श्लोकस्य संग्रहवाक्यरूपत्वादुत्तरश्लोकानामस्यैव विवरणवाक्यरूपत्वादुत्तरत्र प्रतिपाद्योऽर्थः सर्वोऽप्यत्र संगृहीतः, यथा विवरणवाक्यरूपाध्यायचतुष्टयप्रतिपाद्यार्थप्रतिपादनंं संग्रहवाक्यरूपायां चतुःसूत्र्यामिति संतोष्टव्यम् । अत्र शिवेत्यादीनां सर्वेषां पदानामभिप्रायगर्भत्वात्परिकरपरिकराङ्कुरावलंकारौ । किं च, पूर्ववाक्ये शिवयोर्निरतिशयसाहित्योक्तेर्नित्यश्रृङ्गारित्वप्रतीतेः साध्यसाधनभावनिर्देशरूपानुमानादत्र समासोक्तिः । लौकिकाशक्तपुरुषवृत्तान्तप्रतीतेर्वस्त्वलंकाररसात्मकस्त्रिविधो ध्वनिः । पूर्ववाक्यस्योत्तरवाक्यं प्रति हेतुत्वात्काव्यलिङ्गं क्वचिच्छ्लेषोऽपीति सर्वं रमणीयम् । माधुर्यं गुणः, `या पृथक्पदता वाक्ये तन्माधुर्यं प्रकीर्त्यते' इति तल्लक्षणात् । पाकोऽत्र द्राक्षापाकः, `द्राक्षापाकः स कथिंतो बहिरन्तःस्फुरद्रसः' इति लक्षणात् । वृत्तिरत्र कैशिकी, तदुक्तं श्रृङ्गारतिलके - `या नृत्तगीतप्रचुरोपभोगवेषाङ्गसंकीर्तनचारुबन्धा । माधुर्यवृत्ताल्पसमासरम्या वृत्तिः स्मृताऽसाविह कैशिकीति ।।' इति । रीतिरत्र वैदर्भी, `बन्धपारुष्यरहिता शब्दकाठिन्यवर्जिता । नातिदीर्घसमासा च वैदर्भीरीतिरिष्यते ।।' इति । अलमतिविस्तरेण ।।
अरुणाकरुणावीक्षाप्रेरितेनातिविस्तरम् । विविधानागमग्रन्थांष्टीकाः प्राचीननिर्मिताः ।।
आलोच्य सावधानेन शास्त्रसारमनेकशः । प्रोक्तः श्लोकाभिधेयोऽयं भजता गणनायकम् ।
असूयां दूरतः कृत्वा सुधीभिरवधार्यताम् ।। १ ।।

२.
एवं स्तवनहेतुभूतं भगवतीप्रसादं संप्रार्थ्य श्लोकोक्तानां हरिहरादीनां समारधितभगवतीप्रसादासादितं सामर्थ्यं प्रकटयति - तनीयांसमिति । अत्र सर्वत्र संबोधनप्रधानस्य युष्मच्छब्दस्यावस्थानान्न संबुद्धिप्रयोगाभावदोषः । हे भगवति, विरचयति प्रपञ्चमिति विरिञ्चिर्ब्रह्मा । `रच प्रतियत्ने' इति धातोः स्वार्थण्यन्तादच इप्रत्ययः । पृषोदरादित्वागदकारस्येत्वं नुमागमश्च । `विरिञ्चो द्रुहिणः शिञ्जो विरिञ्चिर्द्रुहिणो मतः' इति शब्दार्णवे । सकलजगत्कारणभूताया भवत्याः, चरणौ पङ्केरुहे इवेत्युपमितसमासः । अन्यथा पङ्केरुहयोः प्राधान्येन तद्रजसो वक्ष्यमाणसामर्थ्यासंभवादिति । यदाहुः - `उपमायां तु पूर्वस्य पदार्थस्य प्रधानता । रूपके तूत्तरपदार्थस्य प्राधान्यमिष्यते ।।' इति । ताभ्यां भवो जन्म यस्य तम् , तत्संभूतमित्यर्थः । कैवल्याश्रमास्तु `चरणान्येव पङ्केरुहाणि' इति विगृह्य चरणाश्चत्वार इत्याहुः । तच्चिन्त्यम् , `तव हि चरणावेव निपुणौ', `शिरसि दयया धेहि चरणौ,' `हसत इव ते चण्डि चरणौ', `सरोजं त्वत्पादौ' `उपरि तव पादाम्बुजयुगम् ।', `छलादाचक्षाणं चरणयुगलं चारुचरिते' इत्यादौ द्विवचनमेव प्रयुञ्जतां शिवापदाम्भोजयुगलार्चकानामागमरहस्यज्ञानामाचार्याणामसंमतत्वादिति । गुणत्रयावस्थितिश्च शबलवर्णे संभवत्येवेत्येतदर्थं न पादबाहुल्यकल्पना युक्ता । अतशयेन तनुस्तनीयान् । तमतिसूक्ष्मं पांसुं रेणुम्, परमाणुरूपमित्यर्थः । `द्विवचनविभज्य...' इत्यादिना ईयसुन्प्रत्ययः । जातावेकवचनम् । परमाणूनित्यर्थः । संचिन्वन्राशीकुर्वन् , ईक्षणेनैव क्रियावतो वा कुर्वन्नित्यर्थः । सिसृक्षोरीश्वरस्येच्छावशादुत्पन्नक्रिययोः परमाण्वोः संयोगाद्व्यणुकमुत्पद्यते, ततस्तत्त्रयसंयोगात्त्र्यणुकमित्यादिक्रमेण पृथिव्यादिसकलप्रपञ्चसृष्टिं वदतोः सर्वज्ञयोः कणादाक्षपादयोर्जगत्कारणत्वेनाभिमताः परमाणवोऽपि  भवदीयपदपङ्कजातिसूक्ष्मपांसव एव, न त्वन्ये स्वबुद्धिकल्पिताः, तेषामेतादृशसामर्थ्यासंभवादिति भावः । लोकान्, चतुर्दश भुवनानीत्यर्थः । अविकलमसंकीर्णं यथा तथेति रचनासामर्थ्योक्तिः । यद्वा, अविभिः पर्वतैः कला व्यवस्था यस्मिंस्तत्, मेर्वादिपर्वतैः कृतव्यवस्थमित्यर्थः । `अवयो मेषशैलार्काः' इत्यमरः । यद्वा, अस्य विष्णोर्विः पक्षी गरुडः, तं कलयति तेजोवैचित्र्येणेति पांसुविशेषणम् । अविकलानिति पाठेऽप्ययमेवार्थो लोकविंशेषणत्वेनोह्यः । विरचयति विदधाति, सृजतीति यावत् । ब्रह्माऽनेकतपोभिर्भवत्पदपङ्कजं समाराध्य जगत्सर्जनसमर्थांस्तत्संबन्धिनः परमाणुरूपान्पांसून्संगृह्य भवत्प्रसादासादितया निजशक्त्या तेषु क्रियां समुत्पाद्य द्व्यणुकादिक्रमेण पृथिव्याद्यनेकप्रपञ्चं संसृज्य विरचयतीति विरिञ्चिरित्यन्वर्थाभिधानं भजतीति भावः । तथा शूरस्य यदोरपत्यं शौरिः । `शूरः स्याद्यादवे भटे' इति विश्वः । तद्वंशजत्वाद्वृष्णित्वेऽपि बाह्वादित्वादिञ्प्रत्ययः । भूभरणार्थं शूरकुलेऽवतीर्णो भगवानादिविष्णुः स्थितिकर्ताः । `देवकीनन्दनः शौरिः' इत्याद्यमरः । एनं ब्रह्मणा चतुर्दशलोकात्मतया निर्मितं त्वदीयपदपांसुं शिरसां मूर्ध्नाम्, नपुंसकतया भारवाहनासमर्थानामिति भावः । सहस्रेण,  सहस्रसंख्याकैः शिरोभिः, न त्वेकेनेत्यस्यातिदुर्भरत्वं सूचितम् । `विंशत्याद्याः सदैकत्वे संख्याः संख्येयसंख्ययोः' इत्येकत्वम् । `मुखैः सहस्रेण' इति प्रयोगश्च । कथमपि यत्नगौरवेण वहति धरति, रक्षतीत्यर्थः । अत्र श्रुतिः प्रमाणम् `सहस्रशीर्षा पुरुषः' इत्यादिः । विष्णुश्च त्वदाराधनावाप्तमहिम्नैव निर्बाधं निखिललोकरक्षणं कुर्वाणः शौरिपदेनान्वर्थनामोच्यत इति भावः । यत्तूक्तं लक्ष्मीधरेण - `शूरस्य यदोरपत्यं शौरिर्बलभद्रः, तेन शेषो लक्ष्यते, शेषावतारत्वाद्बलभद्रस्य । यद्वा श्रृणाति हिनस्ति दशतीति शौरिः सर्पराजः शेष इति यावत् ।' इति, तन्न; शौरिपदस्य बलभद्रवातकत्वाभावात् , प्रथमं सशौरिपदान्यूनचत्वारिंशद्विष्णुनामानि गणयित्वाऽनन्तरं वसुदेवनामद्वमुक्त्वाऽनन्तरं बलभद्रनामानि परिगणयतोऽमरस्यास्य बलभद्रवाचकत्वानभिमतेश्च । लक्षणादिक्लिष्टकल्पनयाऽस्य शेषत्वेनोक्तेः प्रकृतानुपयुक्तत्वात्, सृष्टिस्थित्यादिकर्तृप्रकरणे तस्य प्रवेशाभावाच्च । यच्चोक्तम् -`यद्वा शौरिर्विष्णुः' इति, तदपि प्रथमवक्तव्यं वापक्षमाश्रित्योक्तमित्यज्ञानविलसितमेव । यच्चोक्तम् - `शेषपक्षेऽपि शेष एव विष्णुः, रक्षणे विष्णोरेवाधिकारात् ' इति, तदपि ऋजुमार्गेण सिध्यन्तमर्थमपहायामार्गमाश्रित्य पुनस्तमेवाश्रयतो धट्टकुटीप्रभातवृत्तान्तानुसरणं स्यादिति मन्दम् । हरति सर्वमिति हरः कालरुद्रः । पचाद्यच् । एनं चतुर्दशलोकात्मकं विष्णुना रक्षितं पांसुं संक्षुद्य सम्यक् चूर्णीकृत्य संमर्द्य चेत्यर्थः । भसितेन भस्मना यदुद्धूलनमुपदेहनं तस्य विधिं विधानम् , `विधिर्विधाने दैवे च' इत्यमरः । निदर्शनालंकारः । भजति सेवते, भसितमिवोपदेहनं करोतीत्यर्थः । हरोऽपि भवत्प्रसादमहिम्नैव हरतीति हर इत्यन्वर्थाभिधानो भवति । इत्युत्तरोत्तरं विरिञ्च्यादीनामेतादृशसामर्थ्यसंपत्तिर्भवत्प्रसादासादितैवेति भावः । निदर्शनास्वभावोक्त्योः संसृष्टि ।। २ ।।

३.
नन्वचेतने पदपांसौ कथमेतादृशी शक्तिरित्याशङ्क्य तन्महिमानं प्रकटयन्ति -अविद्यानामिति । हे देवि, त्वदीयपदपांसुरित्यनुषङ्गः। विद्या देवताज्ञानमात्मज्ञानं वा, तस्या अन्याऽविद्या कर्मविधिनिष्पाद्यं ज्योतिष्टोमादिकर्मेत्यर्थः, `विद्यां चाविद्यां च' इत्यत्र तथा व्याख्यानात् । अथ वा, न विद्याऽविद्या, अज्ञानमित्यर्थः । सैषामस्तीत्यविद्याः कर्मिणोऽज्ञानिनश्च । अथ वा, न विद्यते विद्या देवतोपास्तिर्येषां तेऽविद्याः उपासनारहिता इत्यर्थः । अथ वा, `अकारो ब्रह्मविष्ण्वीश....' इत्यादिकोशात् आन् ब्रह्मविष्ण्वीशान्विदन्ति जगत्कारणतयेत्यविद्याः,  विरिञ्चादीनेव जगत्कर्त्तृन्मत्वा भ्रान्ता इत्यर्थः । तेषामन्तरन्तःकरणे यत् तिमिरवत्तिमिरमावरकमज्ञानं तस्य मिहिरद्वीपनगरी सूर्योदयप्रदेशस्थितपत्तनविशेषः, तमोनिवारक इति भावः । यद्वा, अविद्यानां विद्याभ्यासरहितानामीषदभ्यस्तविद्यानां चान्तरन्तःकरणं तदेव तिमिरमन्धं तमो मलिनत्वादिति भावः । तस्य मिहिरद्वीपनगरी सूर्याविर्भावस्थानपत्तनविशेषः । `उद्दीपनकरी' इति पाठे मिहिर इवोद्दीपनं करोतीत्यर्थः । अत्रान्तःकरणे तिमिरत्वारोपेणाविद्यावत्सु रात्रित्वप्रतीतेरेकदेशवर्ति परंपरितं रूपकम् । तथा जडानां बुद्धिहीनानाम् , `जडः स्तब्धे बुद्धिहीने' इति रत्नमाला । चेतनैव चैतन्यम् , चातुर्वर्ण्यादित्वात्स्वार्थे ष्यञ् । `प्रतिपज्ज्ञप्तिचेतनाः' इत्यमरः । तदेव स्तबको गुच्छः, `स्याद्गुच्छकस्तु स्तबकः' इत्यमरः । तस्य मकरन्दस्रुतिझरीपुष्परसनिष्यन्दप्रवाहविशेषः । सम्यग् ध्याता सती संवित्प्रवाहं जनयतीत्यर्थः । अत्रापि चैतन्ये स्तबकत्वरूपणेन जडेषु वृक्षत्वप्रतीतेरेकदेशविवर्ति पूर्वोक्तमेव रूपकम् । तथा दरिद्राणां दुर्गतानाम् , `दरिद्रौ रङ्कदुर्गतौ' इत्यमरः । चिन्तामणे श्चिन्तितार्थप्रदस्य रत्नविशेषस्य गुणनैव गुणनिका, आम्रेडनम् ;  इष्टार्थदानेऽपरश्चिन्तामणिरित्यर्थः ।`प्रत्ययस्थात्' इत्यादिना कात्पूर्वस्येकारः । तथा जन्मजलधौ संसारसमुद्रे निमग्नानां निमज्जताम् ; अपारसंसाराम्बुधिनिपतितानामित्यर्थः । मुरो नामासुरः, तस्य रिपुर्मुरारिर्विष्णुः; स चासौ वराहश्च मुररिपुवराहः । निषादस्थपत्यधिकरणन्यायेनात्र कर्मधारय एव साधुः । तस्य दंष्ट्रा दन्तविशेषः, भवति जायते । अपारसंसारसमुद्रनिमग्नानामुद्धर्ता च भवतीत्यर्थः । अविद्यानामविद्याया जगत्कारणत्ववादिनामन्तस्तिमिरमिहिरद्वीपनगरी, ईदृशतत्त्वप्रकाशनद्वारा निःसारितान्तरतमःस्तोमा, तथा जडानामचेतनस्य प्रधानस्य जगत्कारणत्ववादिनां कपिलमतानुसारिणां चैतन्यस्तबकमकरन्दस्रुतिझरी तद्विरोधिचैतन्यावभासिका, तथा दरिद्राणामतिकृपणतया परमाणुजगत्कारणत्ववादिनां चिन्तामणिगुणनिका विचारातिशयप्रदात्री, तथा जन्मजलधौ संसारसमुद्रे निमग्नानां शिश्नोदरपरायणानामित्यर्थः । मुररिपुवराहस्य दंष्ट्रा भवति, महाभारतादिधर्मोपदेशेनोद्धारिका च भवतीत्यर्थान्तरमपि प्रतीयते । सर्वथा भवत्पदपांसुरेव सर्वानुग्राहक इति भावः । `भवती' इति ङीबन्तपाठे, एवंविधा त्वं सर्वाज्ञाननाशिका, जडानां जाड्यनिवर्तनापूर्वकं विज्ञानातिशयप्रदात्री, दुर्गतानामपरश्चिन्तामणिः, संसारसमुद्रमग्नानामुद्धारिका च त्वमेवेति रूपणमवगन्तव्यम् । मालापरंपरितरूपकाणां संसृष्टिः । यत्तूक्तं लक्ष्मीधरेण `अत्र परिणामोऽलंकारः' इति, तन्न, आरोप्यमाणस्यात्रोपरञ्जकत्वेन प्रकृतोपयोगित्वाभावात् , `प्रसन्नेन....' इत्यादिपरिणामालंकारोदाहरणपरिशीलिनामनृजुत्वात् । यत्तु `आरोप्यमाणस्य प्रकृतोपयोगित्वे परिणामः' इति लक्षणं कथितं तदपि समासोक्त्यादावतिव्याप्तत्वाच्चिन्त्यमेव । यत्तु `अथ वोल्लेखालंकारः' इत्युक्तं, तदप्यज्ञानविलसितभेव, `स्त्रीभिः कामोऽर्थिभिः स्वर्द्रुः' इत्यादाविव ग्रहीतृभेद एव तदुत्थानात् । यदपि `रूपकं वा भवतु' इत्युक्तं, तदपि प्रथमवक्तव्यमनन्तरोक्तमित्यलंकारशास्त्रपरिज्ञानं लक्ष्मीघरस्य कियद्वर्णनीयमित्युपेक्ष्यते ।। ३ ।।

४.
एवं पदपांसुमहिमानं प्रकटय्य तदधिकरणयोश्चरणयोर्माहात्म्यं प्रकटयिष्यन्तो देव्यां देवतान्तरसाधारण्यभ्रान्तिं निराकुर्वन्ति - त्वदिति । हे देवि, त्वदिति पञ्चम्येकवचनम् ; भवत्याः, अन्य इतरः, भवत्प्रसादलब्धातिशय इत्यर्थः । देवा एव देवताः, स्वार्थे तल्प्रत्ययः । देवता एव दैवतानि, प्रज्ञादित्वात्स्वार्थेऽण्प्रत्ययः ; तेषां गणो देवसङ्घः, मनोरथप्रदातृतया पामराभिमतो भवत्प्रसादलब्धविभवो देवसङ्घः, पाणिभ्यां हस्ताभ्यामभयं भयराहित्यं वरोऽभीष्टम् , तौ ददातीत्यभयवरदः । हस्ताभ्यामभयवरदो न तु मनसेत्यभिसंघिः, प्रतारणपरतन्मुद्राधारणादिति भावः । यद्वा, पाणिभ्यां न त्वेकपाणिना, अपि तु द्वाभ्यामिति, हस्तद्वयेन स इष्टार्थं ददाति, अस्माभिरपि तेनैव दातव्यमिति लोकन्यायानुसार्यसूयासंपृक्तोपहासो वाऽर्थः । यद्वा, पाणिभ्यामभववरदो दैवतगणस्त्वतिधार्मिकसाधारणधार्मिकयोः साधारणस्य चिह्नबाहुल्यदर्शनात् , `मुद्रा व्याजे लाञ्छने च' इति कोशाद्व्याजार्थकहस्तधृतमुद्रो देवतात्वेन गण्यमानस्त्वदन्यः भवत्या अन्य एव, अतितुच्छरूप एवेत्यर्थः । एकाऽद्वितीयरूपा, सर्वदेवताकारणभूतेत्यर्थः, त्वं भवत्येव सकलदेवतामुख्या त्वमेव पाणिभ्यां प्रकटितः प्रकाशितः वराभीत्योरिष्टाभययोरभिनयो व्यञ्जनं यस्याः सा नैवासि नाभूः । `अधोमुखो वामहस्तः प्रसृतो वरमुद्रिका । ऊर्ध्वीकृतो दक्षहस्तः प्रसृतोऽभयमुद्रिका ।।' इत्युक्तलक्षणवराभयमुद्रयोर्धारणाभावात् । किं तु `चतुर्बाहां त्रिलोचनाम्' इत्यादिध्यानेषु चतुर्षु हस्तेषु धनुर्बाणाङ्कुशपाशानां चतुर्णां धारणोक्तेरित्यर्थः । यदि त्वमपि हस्ताभ्यामभयवरदानसूचकतन्मुद्राधारणमकरोस्तर्हि भवत्य देवतासाधारण्यप्रसञ्जनद्वारा भक्तेष्टार्थवितरणे यादृच्छिकतैव प्रतीयेत, निरङ्कुशैश्वर्यादिवितरणं न प्रतीयेतेत्यर्थः। सर्वाभीष्टदातुर्मुद्राधारणमप्रयोजकमित्यर्थः । ननु देव्याऽपि दानस्य हस्तदेयत्वाद्देव्या बाहुचतुष्टयान्यस्यानुपलम्भादिष्टार्थं कथं वा देयाद्देवी, कुतश्च विश्वासो भक्तजनानामित्याशङ्कायामाह - भयादिति । शरणं रक्षणमर्हतीति शरण्या ; शरणं श्रीचक्राख्यं गृहमर्हतीति वा शरण्या;  तस्याः संबुद्धिः, हे शरण्ये भक्तजनरक्षणदीक्षिते भगवतीति संबोधनम् । एतेन देव्यन्येषामशरण्यत्वं सूचितम् । `तदर्हति' इति यत्प्रत्ययः । भयात् आद्यात्मिकादेर्दारिद्यादेः संसारांच्च यद्भयं तस्मात् , त्रातुं रक्षितुम् , भक्तजनानित्यर्थः । तथा लोकानां भुवनानां वाञ्छायाः समधिकं मनोरथादधिकं फलमभीष्टं दातुं वितरितुं च तव भवत्याः, सर्वदेवताविभवदाया इति भावः । चरणौ पादावेव नान्यौ । चरत्यनेनेति व्युत्पत्त्या गत्यर्थकत्वेन ज्ञानार्थकत्वादिष्टार्थवितरणशक्ततया पाणिभ्यामधिकाविति भावः । निपुणावभिज्ञौ, `प्रवीणे निपुणाभिज्ञ....' इत्याद्यमरः । हीत्यवधारणे । `हि हेताववधारणे' इत्यमरः । अयमभिप्रायः - भवदन्येषां देवानामिष्टार्थदानसामर्थ्यमेव नास्ति ; यदि तत्संभवेत्तदानीं त्वमेवेष्टार्थदात्री, `येऽपि ब्रह्मादयो देवा भवन्ति वरदायिनः । त्वद्रूपां शक्तिमासाद्य ते भवन्ति वरप्रदाः ।।' इति वचनात् , `फलमत उपपत्तेः' इति बादरायणसूत्रात् , `यो यो यां यां तनुं भक्तः' इस्यादिवचनाच्च । भवच्चरणयोश्च भयहरणं वाञ्छितादधिकेष्टदानं चातिदुःखिनोः समाधिसुरथयोर्निदर्शनमभूदिति । व्यतिरेकालंकारः ।। ४ ।।

५.
भगवती चरणयोरतिमनोरथफलदातृत्वमेवाह - हरिरिति । हे देवि, हरिर्विष्णुरादिभक्तः पुरा पूर्वं प्रणतानां साष्टांङ्गं दण्डवत्पतनं कुर्वतां स्तोत्रादीनि शब्दापयतां च जनानाम् । पूजाजपादिकं विनाऽपि केवलनमस्कारोऽपि फलद इत्यभिप्रायः । उक्तं च मार्कण्डेयेन - `भक्त्या नताः स्म विदधातु शुभानि सा नः' इति । सौभाग्यं सुभगत्वं सौरूप्यसौशील्यादिकं जनयत्युत्पदयति ददातीति ताम् । पशुपुत्रवित्तार्तिदारिद्र्यनाशनादिविविधाभीष्टप्रदां, न त्वितरदेवतावत्संपीड्य भुञ्जानामित्यर्थः । उक्तं च मार्कण्डेयेन -`स्तुता संपूजिता पुष्पैर्धूपगन्धादिभिस्तथा । ददाति वित्तं पुत्रांश्च मतिं धर्मे तथा शुभाम् ।। सा चिन्तिता च विज्ञानं तुष्टा ऋद्धिं प्रयच्छति । आराधिता सैव नृणां भोगस्वर्गापवर्गदा ।। शरणागतदीनार्तपरित्राणपरायणा । सर्वस्यार्तिहरा देवी' इति । त्वां विद्यारूपिणीं चक्ररूपिणीं च भवतीम् , आराध्योपास्य । मन्त्रप्रथमखण्डप्रस्तारयोर्ऋषित्वादस्येति भावः । नारीभूत्वा मोहिनीरूपं धृत्वेत्यर्थः । पुररिपुं त्रिपुरान्तकं रुद्रमपि, अतिक्रोधितयाऽविज्ञातश्रृङ्गाररसतत्त्वमपीत्यर्थः । अथ वा रूद्रं नारीभूत्वा, अनरिररिर्भूत्वाऽरीभूत्वा, स न भूत्वा नारीभूत्वा सुहृद्भूत्वापि नित्यसहवासादिज्ञातस्वरूपोऽपि अविदितस्वरूप इव वनितादर्शनजन्यं चित्तविकारमनयत् प्रापयतिस्म । नयतिर्द्विकर्मकः । अत्राविदितश्रृङ्गाररसस्यापि तदुत्पादनोक्त्या विष्णो सौन्दर्यातिशयः सूच्यते । नन्वेकत्र कृतोऽनुग्रहो न सार्वत्रिकोऽनियतत्वादित्याशङ्कायामाह - स्मरोऽपीति । आस्तां मूर्तिमद्देवताया विष्णोस्त्वदुपास्तिलब्धवैभवादेतादृशसामर्थ्यवत्ता, अपि तु स्मरः स्मृतिलब्धजन्मा अनङ्गतया प्रसिद्धो मदनोऽपि त्वां पूर्वोक्तरूपिणीं भवतीं, नत्वा नमस्कृत्य, रतेरतिसुन्दर्याः, स्वप्रियायाः "रतिः कामप्रियायां च" इति विश्वः । नयनाभ्यां लेह्येनास्वाद्येन, अत्यादरदृश्येनेत्यतिसौन्दर्यवत्ता सूचिता । वपुषा देहेन, महतां मुनीनां जितेन्द्रियाणां मननशीलानां मनीषिणामपि, किमुतान्येषामित्यपेरर्थः । अन्तरन्तःकराणानां मोहाय मूर्च्छनायै, "मोहमिच्छन्ति मूर्च्छायाम्" इति विश्व । प्रभवति । अलमर्थयोगोऽपि चतुर्थी । अतोऽत्र हरिस्मरयोस्त्रिपुरान्तकसकलमुनिमोहकातिसौन्दर्यसम्पत्तिसमवाप्तिर्भवत्प्रसादलब्धेति न भवत्पदपङ्कजादन्योऽभयवाञ्छिताधिकवरप्रदाता इत्यभिप्रायः । अत्रोक्तं वामकेश्वरतन्त्रे -
"एतामेव पुरा ध्यात्वा विद्यां त्रैलोक्यमोहिनीम् ।
त्रैलोक्यं मोहयामास कामारिं भगवान् हरिः । 
कामदेवोऽपि देवेशीं महात्रिपुरसुन्दरीम् ।
समाराध्याभवल्लोके सर्वसौभाग्यसुन्दरः ।।" -इति ।। ५ ।।

६.
पूजाजपादिमहिमप्रकटनपूर्वकं भगवत्या भक्तवात्सल्यातिशयं द्योतयन्नाह - धनुरिति । हिमप्रधानो गिरिर्हिमगिरिर्हिमवान् , तस्य सुता, तस्याः संबुद्धिर्हे हिमगिरिसुते, भक्तवादत्सल्यप्रकटनायैव दक्षगृहं विहाय हिमवद्गृहेऽवतीर्णे देवि, शीतलहिमवत्पुत्रिकाया भगवत्या भक्तजनदयापरत्वं नाद्भुत मित्यभिप्रायः । पूर्वश्लोकोपात्तस्यानङ्गस्य धनुः विजयप्रधानसाधनं चापः, पौष्पं पुष्पविकारः, तन्निर्मितम् , पुष्पधन्वेति प्रसिद्धेः । अस्ति हि मदनस्य प्रथमं विजयसाधनम् । दार्ढ्यविचारे सति ध्वनतीति धनुरिति व्युत्पत्तिलिङ्गाभ्यां, तत्रापि सान्ततया कोलहलीकरणदौर्बल्यविनाशनशीलताः सूचिताः; एकवचनेन धनुरन्तराभावः सूचितः । तदपि पुष्पविनिर्मितमित्यनेन पुष्प्यति विकसतीति पुष्पमिति व्युत्पत्त्या तत्कारणके चापेऽपि कादाचित्कविकसनविनश्यत्तामार्दवदृढकार्याशक्तताः सूचिताः । अपि च, नमनाकर्षणादितत्कार्यानर्हत्वं च सूचितम् । विजयप्रधानसाधनं च धनुर्ध्वननस्वभावं तदप्येकं तदपि पुष्पनिर्मितमित्यन्ते, विजयानुपयुक्ततयाऽतिफल्गुतैव प्रतिभातीत्यर्थः । तथा मौर्वी ज्याऽपि, धनुर्विचार आस्ताम् , तदधिष्ठितो गुणोऽपीत्यर्थः । मधुकरमयी मधुव्रतविकारः । विकारार्थे मयट् । `टिड्ढाणञ्' इत्यादिना डीप् । मूर्वाया इत्यमिति व्युत्पत्त्या सिरामयत्वस्त्रीत्वाभ्यामतिकर्कशत्वं क्षणवैराग्यादाकर्षणाधिक्ये त्रुटनशीलत्वं प्रकृतकार्यानुपयोगित्वं च सूच्यते । साऽपि मधुकरमयीत्यनेन मधुविधानभिक्षाशनव्यग्रनिःस्नेहदेहस्वभावतया ज्यारूपेण स्थित्ययोग्यता सूच्यते । परस्परासंश्लिष्टानां व्यग्रचित्तानां बहूनां भिक्षाभुजां तद्रूपावस्थानानर्हत्वादित्यभिप्रायः । आस्तामेतत् , तथा विशिखा बाणाश्चारविन्दादयः पञ्च, पञ्चसंख्यापरिमिताः । विगताः शिखा येषामिति व्युत्पत्त्या कुण्ठितधारत्वं प्रतीयते । लिङ्गात्सामर्थ्यसूचनेऽपि पञ्चेत्यनेन परिमितबाणविनियोगे जातेऽनन्तरं तूष्णींभावात्पराजयावाप्तिः, पञ्चत्वावाप्तिस्वभावता च सूच्यते । बाणाश्च विशिखास्तेऽपि पञ्चेतीदमप्यतिनिःसारमेवेत्यर्थः । न हि मरिष्यद्भिरसमर्थैः परिमितैः कार्यं साध्यत इति धनुर्मौर्वीशराणां सर्वेषामपि विजयानुपयोगित्वं सूचितम् । आस्तां तावद्धनुरादिचिन्ता, सत्सहाये लब्धे किमलभ्यमस्तीत्याशङ्कायामाह - वसन्तः कालविशेषः सामन्तः सहायः, लिङ्गदार्ढ्यात्सामर्थ्यसूचनेऽपि तस्य कालरूपत्वेनाचेतनत्वात्कादाचित्कत्वाच्च शत्रुवाचकसामन्तपदवाच्यत्वाच्च स्वसमयपर्यन्तावस्थातृत्वमसमयपरित्यक्तृत्वं युद्धानुपयुक्तत्वं च सूच्यते । आ समन्ताद्योधनमायोधनमित्यनेन सारथ्यभावः सूचितः । अत्र रथो युद्धे तृतीयसाधनं स्यन्दनः, मलयमरुन्मलयानिलः । अत्र मलयानिलस्य कादाचित्कत्वान्मलयाद्रावेव वर्तमानत्वाद्वा, म्रियतेऽनेनेति व्युत्पत्त्या मारकस्वभावत्वाच्च न रथीभवनयोग्यतेति व्यज्यते । स चायोधनरथ इत्यनेन `रथ गतौ' इत्यनुशासनाद्रथेर्गत्यर्थकत्वादसमये पलायनशीलता सूच्यते । सोऽपि मलयजन्यः, सोऽपि दूरवर्ती, सोऽपि मारकस्वभाव इति सर्वमप्यतिजर्जरमित्यभिप्रायः । लोके वीरभटा धनुरादिदृढसाधनाः सन्त एव जयं प्राप्ता दृश्यन्ते । मदनस्य तु जगद्विजयोद्यतस्य न किंचिदपि दृढं साधनं प्रतीयत इति समुदायार्थः । तथाऽपि, यद्यप्येवमतिमृदुलसाधनस्तथाऽपीत्यर्थः । अनङ्गो मदनः, न विद्यतेऽङ्गं शरीरमस्येति व्युत्पत्त्या हरललाटनेत्रनिर्दग्धाङ्गत्वाद्धस्तपादाद्यवयवसंघातरूपदेहराहित्येन साधकस्य वीरस्याप्यस्य च घनुरादीनामिव शरसंघानधनुराकर्षणरथावस्थानसचिवसंलापादयो न सन्तीति सूचितम् । स च, एकः असहाय एव सन् , ते तृणमपि मेरूकुर्वत्या भवत्या अपाङ्गात्कटाक्षात् , सनामतयाऽनङ्गे प्रीत्यतिशयोऽनेन सूच्यते । कामप्यनिर्वचनीयां कृपां परदुःखप्रहाणेच्छालक्षणां दयां लब्ध्वा प्राप्य, शिवनिर्दग्घशरीरस्य स्वस्योत्पनिं सामर्थ्यातिशयं  चावाप्येत्यर्थः । शिवललाटाक्षिदाहितस्य मदनस्य देवीकटाक्षात्पुनरुत्पन्नत्वादित्यभिप्रायः । तदुक्तम् - कामोऽक्षितो यतो जातस्तस्याः कामेशयोषितः । कामाक्षीति ततः ख्यातिं सा गता काञ्चिकापुरे ।। इति । उक्तं चाम्बास्तवे -`दग्धं यदा मदनमेकमनेकधा ते मुग्धे कटाक्षविधिरङ्कुरयांचकार । धत्ते तदाप्रभृति देवि ललाटनेत्रं नित्यं ह्रियैव मुकुलीकृतमिन्दुमौलिः ।।' इति । सर्वं समस्तमिदं परिदृश्यमानं  जगद्विजयते, जित्वा चेदं सर्वोत्कर्षेण वर्तत इत्यर्थः । अतस्तृणस्यापि मेरूकरणे, मूकस्यापि मुखरीकरणे, पङ्गोरपि पर्वतप्लवनीकरणे च शक्ताया भवत्याः प्रसादादलभ्यं किमिवास्तीत्यभिप्रायः उक्तं च मदनेन -`अपि यदि विशिखाः शरासनं वा कुसुममयं ससुरासुरं तथाऽपि । जगदिदमखिलं वरोरु नाज्ञामिदमतिलङ्घ्य धृतिं मुहूर्तमेति ।।' इति । अत्र धनुः पौष्पमित्यादीनि अनङ्गविशेषणानि तस्यातिलघुत्वसूचनद्वारा भगवतीकृपावाप्तिरूपस्य वाच्यस्य सिद्धिं कुर्वन्तीति वाच्यसिद्ध्यङ्गं नाम गुणीभूतव्यङ्ग्यम् ।। ६ ।।

७.
एवं भगवत्याः सर्वाभीष्टदातृत्ववर्णनामुखेन पञ्चश्लोक्य देवतान्तरसाधारण्यभ्रान्तिं निराकृत्य, तत्स्वरूपं विवर्णयिषुरादावागमप्रसिद्धं तद्ध्यानं निबध्नाति - क्वणदिति । काञ्ची मेखला दामेव काञ्चीदाम क्वणच्छब्दायमानं काञ्चीदाम मेखलाकलापो यस्याः सा । `स्त्रीकट्यां मेखला काञ्ची सप्तकी रशना तथा' इत्यमरः । अत्र क्वणदित्यनेन सम्यग्ध्यातृहृत्कमलं प्रत्यागमनं सूच्यते । करिकलभो गजशाबः । अत्र `कलभ करिशाबकः' `त्रिंशद्वर्षस्तु कलभः' इत्यादिकोशात्कलभशब्दस्यैव करिशाबकवचनशक्तत्वेऽपि सामान्यविशेभावाश्रयणान्न पौनरुक्त्यम् । यथाऽऽह वामनः - `एवं करिकलभकर्णावतंसादिषु सामान्यविशेषभावाश्रयणान्न पौनरुक्त्यम् ' इति । अत एव `आनिन्यिरे वंशकरीरनीलैः' इत्यादयः साधव इत्याहुर्मल्लिनाथचरणाः । यद्वा, करिषु कलेन शोभया भाति, कं लभत इति वा करिकलभो गजश्रेष्ठः, तस्य कुम्भनिभाभ्यां नता नम्रा, योग्यतयेषन्नम्रेत्यर्थः । तथा मध्ये वलग्ने परिक्षीणा, शातोदरीत्यर्थः । अत एव करिकलभकुम्भस्तननतेति वा । परिणतः पूर्णो यः शरच्चन्द्रः, तत्तुल्यं स एव वा वदनं यस्याः सा । धनुर्बाणान्पाशं यन्त्रं सृणिमङ्कुशं च । अपीत्युक्तानामेव समुच्चये । `अङ्कुशोऽस्त्री सृणिर्द्वयोः' इत्यमरः । करतलैर्हस्ततलैश्चतुर्भिरित्यर्थः । दधाना बिभ्राणा । मथ्नातीति मथिता, पुराणां मथिता, तस्य त्रिपुरान्तकस्य । एतेन रुद्रस्य भगवतीप्रसादादत्युत्कटकार्यकरणसामर्थ्यं सूचितम् । अहो इत्यहमर्थेऽव्ययम् । अहो चासौ पुरुषश्चेत्यहोपुरुषः । `सुप्सुपा' इति समासः । अहोपुरुषस्य भाव आहोपुरुषिका । मनोज्ञादित्वाद्वुञ् । आहोपुरुषिका पुरमथितुः शक्त्याविष्करणरूपा देवीत्यर्थः । `आहोपुरुषिका दर्पाद्या स्यात्संभावनाऽऽत्मनि' इत्यमरः । प्राथमिकश्लोकोपात्तसंभूयोपास्तिसूचनाय पुरमथितेत्यादिपदद्वयोपादानमित्यवगन्तव्यम् । नः ध्यानार्थं प्रवृत्तानामस्माकं पुरस्तादग्रे संवित्कमले वा, आस्तामुपविशतु, निवासं प्राप्नोतु । एवंप्रकारेण ध्यायेदिति कवेरभिसंधिः ।। ७ ।।

८.
एवं ध्यातव्यदेवतास्वरूपमभिधाय ध्यानप्रणालीमुपदिशति - सुधासिन्धोरिति । हे देवि, सुधासिन्धोरमृताब्धेर्मध्ये मध्यभागे, तत्र च सुरविटपिनां कल्पतरूणां वाटीभिः शाखाभिः परिवृत्ते परितः समन्ताद्वृते वेष्टिते, मणिद्वीपे वज्रवैडूर्यादिमाणिक्यखचितेऽन्तरीपे, तत्र च नीपैः कदम्बैरुपवनमारामोऽस्यास्तीति तस्मिन् । `कदम्बवनवासिनीम्' इत्यादिप्रयोगाद्देव्याः कदम्बवनवासरसिकत्वादिति भावः । चिन्तामणिभिश्चिन्तितार्थप्रदैर्माणिक्यविशेषैर्निर्मिते गृहे सद्मनि । तत्र च शिवस्य पञ्चवक्त्रस्य महेशितुराकार इवाकारो यस्य तस्मिन्मञ्चे सिंहासने । परमशिवपर्यङ्कनिलयामतिकल्याणास्तरणनिवासिनीम् , चित्स्वरूपश्चासावानन्दश्च चिदानन्दो निरतिशयसुखम् , तस्य लहरीं प्रवाहरूपां त्वां भवतीं कतिचन केचिद्धन्याः सुकृतिनो भजन्ति सेवन्ते, कति न भजन्ति च, भजन्त्येवेति वाऽर्थः । प्रथमं सुधासिन्धुं निधाय तन्मध्ये कल्पवृक्षपरीतरत्नान्तरीपसंस्थितनीपोद्यानवनमध्यस्थरत्नमण्डपान्तःसंस्थिते सिंहासनेऽतिकल्याणोपबर्हणोपरि संस्थितां चिदानन्दरूपिणीं देवीं क्वणदित्यादिश्लोकोक्तप्रकारेण द्यायेदित्युपदेशः । तथा चोक्तम् - "सुधाब्धौ नन्दनोद्याने रत्नमण्डपमध्यगाम् । बालार्कमण्डलाभासां चतुर्बाहां त्रिलोचनाम् ।। पाशाङ्कुशौ शरांश्चापं धारयन्तीं शिवां श्रियम् । ध्यात्वा च हृद्गते चक्रे व्रतस्थः परमेश्वरीम् । पूर्वोक्तध्यानयोगेन संचिन्त्य जपमाचरेत् ।।" इति । उक्तं चाचार्यैः -`सुधासिन्धुमध्ये मणिद्वीपरम्ये सुकल्पद्रुमाकल्पकादम्बसत्रे । स्फुरत्स्वर्णसिंहासने रत्नपीठे भवाङ्के निषण्णां भजाम्यन्नपूर्णाम् ।।' इति । इति प्रातीतिकार्थः ।। 
आगमरहस्यार्थस्तु - नवयोन्यात्मके श्रीचक्रे शिवात्मकयोनिचतुष्कस्योपरि शक्त्यात्मकयोनिपञ्चकस्याधःप्रदेशे वर्तमानस्य बिन्दुस्थानस्य सुधासिन्धुरिति नाम । तस्य मध्ये मध्यभागे सुरविटिपिनां कल्पसंतानहरिचन्दनमन्दारपारिजातरूपसुरतरुत्वेनागमोक्तानां पञ्चानां योनीनां वाटीभिर्वेष्टनैः । `वेष्ट परिवेष्टने' इति धातुः । परिवृते व्याप्ते मणिद्वीपे मणिमयरत्नद्वीपवत्स्थिते नीपैः कदम्बैरुपवनवति, यद्वा नयन्ति चक्रस्वरूपमिति नीपा रेखाः, ता एवोपवनं तद्वति, चिन्तामणिनिर्मिते गृहे, पुष्यरागपद्मंरागगोमेदवज्रवैडूर्यनीलमुक्तारत्नमरकतादिनिर्मितप्राकारानन्दवापिकादिसहिते, शिवायाः शक्त्या आकारो रूपं यस्य तस्मिञ्शिवात्मके, यद्वा शिवा एकारस्तदात्मके त्रिकोण इत्यर्थः । मञ्चे ब्रह्मविष्णुरुद्रेश्वरपादसहितायां खट्वायाम् , परमश्वासौ शिवश्च परमशिवः सदाशिवः, स एव पर्यङ्कोऽवसक्थिका कशिपुरित्यर्थः । स निलयो यस्यास्ताम् , तत्र नित्यनिवासिनीमित्यर्थः । चिदानन्दलहरीं ज्ञानानन्दप्रवाहिनीं त्वाम्, भक्ताभीष्टदात्री भवतीमित्यर्थः । कतिचन केचिद्धन्याः सुकृतिनो हरिहरादयो भजन्ति सेवन्ते, हरिहरद्रुहिणरुद्रा भृतकत्वमिन्द्रश्च पतद्ग्रहतां च प्राप्य नित्यं भवतीमेव सेवन्त इत्यर्थः । तदुक्तं भैरवयामले वामकेश्वरतन्त्रे - `बिन्दुस्थानं सुधासिन्धुः पञ्च योन्यः सुरद्रुमाः । तत्रैव नीपश्रेणी च तन्मध्ये मणिमण्डपम् । तत्र चिन्तामणिकृतं देव्या मन्दिरमुत्तमम् । शिवात्मके महामञ्चे महेशानोपबर्हिणि । अतिरम्यतले तत्र कशिपुश्च सदाशिवः । भृतकाश्च चतुष्पादा महेन्द्रश्च पतद्ग्रहः । तत्रास्ते परमेशानी महात्रिपुरसुन्दरी । शिवार्कमण्डलं भित्त्वा द्रावयन्तीन्दुमण्डलम् । तनूद्भूतामृतस्यन्दिपरमानन्दनन्दिता । कुलयोषित्कुलं त्यक्त्वा परं पुरुषमेति सा ।।' इति । इत्यागमरहस्यार्थः ।। 
ग्रन्थपरार्थोऽपि प्रतीयते - हे देवि, सुरा देवा एव विटपिनः कल्पतरवः, इष्टार्थदातृत्वात् । तेषां वाटीभिः स्थलविशेषैः परिवृते, श्रीशैलादितत्तत्प्रसिद्धदेवतास्थलचिह्नित इत्यर्थः । मणिमया द्वीपा यस्मिंस्तत्तदुपासनयोग्यस्थलसहित इत्यर्थः । नीपोपवनवति कदम्बवनयुक्ते, चिन्तामणिनिर्मितानि गृहाणि देवालयानि यस्मिंस्तस्मिन् । सुधाशब्देन सुष्ठु दधाति भुवनमिति व्युत्पत्त्या सुघावदतिधवलत्वाद्वा सुधाशब्देन सुष्ठु दघाति भुवनमिति व्युत्पत्त्या सुधावदतिधवलत्वाद्वा सुधा इत्यनेन हिमाचल उच्यते । तथा च सुधामारभ्य आसिन्धोः सिन्धुपर्यन्तं हिमाचलमारभ्य सेतुपर्यन्तं मध्यदेशे शिवाकारे अतिधवलत्वात्स्फटिकमणीमयतया शिवसदृशे मञ्च्यत इति मञ्चे पूज्ये कैलास इत्यर्थः । परमशिवः सदाशिवः, यद्वा परमौ च तौ शिवौ च परमशिवौ, तस्य तयोर्वा पर्यङ्क उत्सङ्गो निलयो यस्यास्तां, पार्वतीपरमेश्वराभ्यामङ्के निघायानुगृहीतामित्यर्थः । अत एव भगवत्पादाः स्तोत्रमेतद्विघाय कैलासं गत्वा तत्रैतामेव स्तुतिं पार्वतीपरमेश्वरसमीपे पठ्यमानां दृष्टवन्त इति प्रसिद्धिः । चिच्छक्तेर्देव्याः प्रतिपादिकामानन्दलहरीं तदभिधेयां त्वां प्रबन्धमित्यर्थः । यद्वा, चनचितां प्रत्येकाव्ययत्वे आनन्दलहरीं प्रबन्धं, त्वां च कतिचिद्धन्या न भजन्तीति काकुः । भजन्त्येवेत्यर्थः । इति ग्रन्थमहत्ताप्रतिपादकार्थः ।।
अथ च सुष्ठु राजते प्रकाशत इति सुरो जीवः ;  स एव विटपी, आपादमस्तकं विस्तीर्य वर्तमानत्वात् तस्य वाट्या वेष्टनेन परितो वृते धृते ; तदभावे देहस्थित्यभावात् । किं च, मणिमया मणिवत्प्रकाशमानाः द्वीपाः देवतानिवासस्थानत्वाद्द्वीपतुल्या मूलाधारादिस्थानविशेषाः । यद्वा, मणिरूपा द्वीपाः शिवेन स्वनिवासस्थानतया विष्णुं प्रति कथिताः ब्रह्मरन्ध्रमुखचक्षुः श्रोत्रगण्डोष्ठदन्तमूर्धहस्तपादादिसंधिपार्श्वनाभिहृदयादयो यस्मिंस्तस्मिन् । नयन्ति शरीरं गमनागमनव्यापारैरिति नीपाः प्राणापान व्यानोदानसमानाख्या मुख्यप्राणाः, नागकूर्मकृकरदेवदत्तघनंजयोप्राणाश्च ;  नितरां पाति शरीरमितिं वा नीपाः पूर्वोक्ता इन्द्रियाधिष्ठानदेवताश्च, तैरुपवनवति उद्यानवनयुक्ते । संकल्पविकल्पात्मकत्वात् चिन्तारूपं आत्माधिष्ठानत्वान्मणिवत्प्रकाशमानत्वान्मणिरूपं च गृहं गुहात्वेनोपनिषद्भिर्निरुक्तं हृदयपुण्डरीकं यस्मिंस्तस्मिन् । यद्वा, चिन्तामणीनामिष्टार्थवितरणप्रवणतया चिन्तामणिरूपाणाम् ।
`श्रीपर्वतः शिरःस्थाने केदारस्तु ललाटके । वाराणसी महाप्राज्ञा भ्रुवोर्घ्राणस्य मध्यमे ।। भ्रुवोर्घ्राणस्य यः संधिरिति जाबालिका श्रुतिः । कुरुक्षेत्रं कुंचस्थाने प्रयानो हृत्सरोरुहे ।। चिदम्बरं तु हृन्मध्यमाधारः कमलालयः ।' इति पुराणोक्तानां श्रीपर्वतादीनां पुण्यक्षेत्राणां गृहे निवासस्थाने शिवाकारे सकलदेवतावासत्वात् शिवात्मके, अत एव मञ्चे पूज्ये तदात्मतया भावनार्ह इत्यर्थः । सुष्ठु दधाति शरीरमिति सुधः, मूलाधारः पादेन्द्रियं वा, उभयाभावे शरीरधारणाभावात् । आ समन्तात्सेधति सिञ्चति नाडीमार्गमिति आसिन्धुः शिरःस्थितश्चन्द्रः ;  सुघसहितस्य आसिन्धोः पादशिरसोर्मध्ये मध्यभागे परमशिवः अतिकल्याणरूपमनाहतं चक्रम् , तदेव पर्यङ्कः निलयो यस्यास्तां नित्यं हृत्कमलवासिनीं चिदानन्दलहरीं त्वां कतिचनाध्यात्मे सेवन्त इति प्रतिपाद्यप्रतिपादकसंवलितार्थः ।। ८ ।।

९.
एवं ध्यानप्रणालीमुपदिश्य योगशास्त्रप्रसिद्धकुण्डलिनीरूपत्वेन भगवतीं स्तौति - महीमिति । हे देवि आ समन्ताद्धियते शरीरमनेनेति आधारः । मूले गुदस्थाने स्थित आधारो मूलाधारः । अथवा, मूलं सर्वेषां चक्राणमादिकारणम् ; स चासावाधारश्च मूलाधारस्तस्मिन्, सर्वचक्राधारे चतुर्दलत्वेन कुण्डलिनीशक्तेर्नित्यनिवासत्वेन प्रसिद्धे मूलाधाराख्ये चक्रे, `गुदलिङ्गान्तरे चक्रमाधाराख्यं चतुर्दलम् । अस्ति कुण्डलिनी ब्रह्मशक्तिराधारसंपुटे ।। आब्रह्मरन्ध्रमृजुतां नीतेयममृतप्रदा ।' इति वचनात् । स्थितमिति नपुंसकस्य विभक्ति(लिङ्ग)विपरिणामेन सर्वत्रान्वयः । स्थितां तन्मात्रगन्धात्मना सूक्ष्मरूपेणावस्थितां महीं भुवं पृथिव्यप्तेजोवाय्वाकाशमनसामाद्यं पृथिवीतत्त्वमित्यर्थः । मूलाघारे महीतत्त्वावस्थितिश्च रुद्ररहस्य उक्ता, `सर्वाधारा मही यस्मान्मूलाधारतया स्थिता । तदभावे तु देहस्य पातः स्यादुद्गमोऽपि वा ।।' इति ।तथा मणिभिर्नानारत्नैः पूर्यते भूष्यते देवी अत्रेति, मूलाधारादुत्थापिताया देव्या मणिपूरकचक्रे भूषणैर्भूष्यत्वादिति मणिपूरे नाभिसंस्थे अन्वर्थनामनि दशदले चक्रे `नाभौ दशदलं चक्रे मणिपूरकसंज्ञितम्' इति वचनात् । स्थितम् , तन्मात्र रसात्मना सूक्ष्मरूपेणावस्थितं कं जलं तत्त्वमित्यर्थः । तथा भगवत्या शक्त्या स्वयमात्मना सर्वाकारत्वेन ग्रन्थिं कृत्वा अधिष्ठीयत इति वा, सुष्ठु अधिष्ठीयत इति वा स्वाधिष्ठानं मूलाघारोपरितनं षड्दलमग्नितत्त्वात्मकं कमलम् ; `स्वाधिष्ठानं लिङ्गमूले षट्पत्रं च क्रमस्य च' इत्यागमात् । तस्मिन्  स्थितं रूपतन्मात्ररूपेण सूक्ष्मरूपेणावस्थितं हुतवहमग्नितत्त्वमित्यर्थः । अत्र यद्यपि, `मूलाधारं तथा स्वाधिष्ठानं च मणिपूरकम् । अनाहतं विशुद्ध्याख्यमाज्ञाचक्रं विदुर्बुधाः ।।' इत्यागमान्तरपर्यालोचनया मूलाधारानन्तरं स्वाधिष्ठानमेव वक्तव्यम्, तथाऽपि `आत्मन आकाशः संभूतः, आकाशाद्वायुः, वायोरग्निः, अग्नेरापः, अद्भ्यः पृथिवी,' `आपो वा अग्नेरायतनम् ,' `अद्भ्योऽग्निर्ब्रह्मतः क्षत्रं पृथिव्यप्तेजोवाय्वाकाशाः' इत्यादिश्रुतिसूत्रक्रममवलम्व्य मणिपूरमुक्तवानिति ध्येयम् । किं चेदम् , `तवाज्ञाचक्रस्थम्' इत्यादिश्लोकषट्कश्रौतक्रममवलम्ब्यावरोहणक्रमेणैव आत्माकाशमरुद ग्निजलपृथिवीतत्त्वात्मकानि आज्ञाप्रभृतीनि कमलान्युपदिश्य ध्यानं निबध्नतां `मनस्त्वं व्योम त्वम्' इति  श्लोके, `नरं' `क्षितौ षट्पञ्चाशत्' इति श्लोके च तमेव क्रममुपदर्शयतां स्मृत्यपेक्षया श्रौतक्रमस्य प्राबल्यं प्रतिपादयतामाचार्याणामपि संसतमेवेत्यवगन्तव्यम् ।।
यत्तूक्तं रामकविना - नाभिलिङ्गमूलचक्रप्रसिद्धयोर्मणिपूरस्वाधिष्ठानशब्दयोः सामीप्यादन्योन्यपदवाच्यता मधुमाधवशब्दयोर्माधवमासयोरेवेति , तच्चिन्त्यम्, मूलाधारादिव्यवहारोच्छेदापत्तेः, मध्वादिशब्दानां वसन्तमासयोः कोशाप्रसिद्धेश्चेति, `आचार्यतात्पर्यमपि अस्मदुक्तानुसारि' इत्यनन्तरोक्तिश्च चिन्त्या । तथा हृदि हृदयाकाशसंस्थिते द्वादशदले केनोप्यनाहतत्वादनाहतमित्यन्वर्थनामनि चक्रे । `हृदयेऽनाहतं चक्रं शिवस्य प्रणवाकृति । पूजास्थानं तदिच्छन्ति दलैर्द्वादशभिर्युतम् ।।' इति वचनात् । स्थितं तन्मात्रस्पर्शरूपेण सूक्ष्मात्मनाऽवस्थितं मरुतं वायुतत्त्वम् । तथा उपरि अनाहतचक्रादूर्ध्वप्रदेशे स्वप्रकाशे षोडशदले शुद्धस्फटिकवर्णतया विशुद्धिरित्यन्वर्थनामनि कण्ठस्थिते कमले । `कण्ठे तु भारतीस्थानं विशुद्धिः षोडशच्छदम् ' इति वचनात् । स्थितं तन्मात्रशब्दात्मना सूक्ष्मरूपेणवस्थितमाकाशतत्त्वं च । तथा भ्रुवोर्मध्यं तस्मिन् भ्रुवोरन्तरस्थद्विदले आङीषज्ज्ञानं भगवतीविषयं साधकानां भवति क्षणमात्रावस्थायित्वाद्देव्यास्तत्रेति वा, आ समन्ताज्ज्ञायतेऽस्यामिति वाऽऽज्ञेत्यन्वर्थनामनि कमले । `भ्रूमध्ये द्विदलं चक्रमाज्ञासंज्ञं प्रचक्षते ' इति वचनात् । स्थितं ; मनो मनस्तत्त्वं चेति एतत्सकलं समस्तमपि मूलाधारादिचक्रस्थितपृथिव्यादिशब्दसंगृहीतानि भूततन्मात्रज्ञानेन्द्रियपञ्चकमनोमायाशुद्धविद्यामहेश्वरसदाशिवान्तं सर्वं तत्त्वजालं कमलद्विकद्विकोपरि स्थितं रुद्रविष्णुब्रह्मनामकं ग्रन्थित्रयं चेति तत्सर्वमित्यर्थः । कुलपथं सुषुम्नामार्गम् । षट् चक्राणि कुलपथमुच्यत इति केचित् । भित्त्वा साधककौशलवशादुत्थापिता भुजङ्गरूपा बिसतन्तुनिभा स्वयं सग्रन्थीनि षट् कमलानि निर्भिद्य निर्गच्छती सतीत्यर्थः । सहस्रमराणि दलानि यस्य तत् सहस्रारं सहस्रदलम्, तस्मिन् पद्मे ब्रह्मरन्ध्रसंस्थिते कमले । `चक्रं सहस्रपत्रं तु ब्रह्मरन्ध्रसमन्वितम्' इति वचनात् । रहसि, एकान्ते, पत्या सह सदाशिवेन साकं, विहरसे क्रीडसि । योगवेदिना साधनकेन सम्यग्वायुनिरोधान्मूलाधारादुत्थाप्य षट्कमलग्रन्थिभेदनपूर्वकं सहस्रारकमलमानीय तत्र शिवेन सह प्रापितविहारा योगशास्त्रप्रसिद्धा कुण्डलिनीशक्तिश्च भवत्येव नान्येत्यभिप्रायः । अत एवाहुराचार्या - `माया कुण्डलिनी क्रिया मधुमती' इत्यादिना । अत्रोक्तं वामकेश्वरतन्त्रे -`भुजङ्गाकाररूपेण मूलाधारं समाश्रिता । शक्तिः कुण्डलिनी नाम बिसतन्तुनिभा शुभा ।। मूलकन्द फणाग्रेण दष्ट्वा कमलकन्दवत् ।मुखेन पुच्छं संगृह्यं ब्रह्मरन्ध्रसमन्विता ।। पद्मासनगतः स्वस्थो गुदमाकुञ्च्य साधकः । वायुमूर्ध्वगतिं कुर्वन्कुम्भकाविष्टमानसः ।। वाय्वाघातवशादग्निः स्वाधिष्ठानगतो ज्वलन् । ज्वलनाघातपावनाघातैरुन्निदितोऽहिराट् ।। रुद्रग्रन्थिं ततो भित्त्वा विष्णुग्रन्थिं भिनत्त्यथ । ब्रह्मग्रन्थिं च भित्त्वैव कमलानि भिनत्ति षट् ।। सहस्रकमले शक्तिः शिवेन सह मोदते । सा चावस्था परा ज्ञेया सैव निर्वृतिकारणम् ।।' इति ।। उपासकानां च, `त्रिकोणमष्टकोणं च दशकोणद्वयं तथा । मनुकोणं च षट्कोणं कोणचक्राणि षट् क्रमात् ।। मूलाधारं तथा स्वाधिष्ठानं च मणिपूरकम् । अनाहतं विशुद्ध्याख्यमाज्ञाचक्रं विदुर्बुधाः ।।' इत्यागमादुक्तचक्रषट्कमेव सुधासिन्धुरिति ; तदेव चन्द्रमण्डलम् । तत्रैव शिवयोर्विहारश्चेति रहस्यम् ।। ९ ।।

१०.
विहारानन्तरं कृत्यमाह - सुधाधारेति । हे देवि, चरणयुगलस्य पदद्वन्द्वस्यान्तरभ्यन्तराद्विगलितैर्गलद्भिः सुधाधाराणाममृतसंततीनामासारैर्वेगवर्षणैः ; `आसारः स्यात्प्रसरणे वेगवर्षे सुहृद्बले' इति विश्वः । प्रपञ्चं द्विसप्ततिसहस्रसंख्याकनाडीमार्गं सिञ्चन्ती सेचमाना ; `लोकस्य द्वारमर्चिमत्पवित्रम् । ज्योतिष्मद्भ्राजमानं महस्वत् । अमृतस्य धारा बहुधा दोहमानम् । चरणं नो लोके सुधितां दधातु ।' इति श्रुतेः । इह च भगवत्याः सुषुम्णामार्गेण सहस्रारान्तर्गतत्वात् `तासां मूर्धानमभिनिःसृतैका' `सुषुम्णा तिसृषु श्रेष्ठा वैष्णवी मुक्तिमार्गदा' इत्यागमात् प्रधाननाड्यां सुषुम्णायां सेचने जाते पिण्डाण्डेऽपि सर्वासु नाडीष्वाह्लादो जायत इत्युक्तम् । रसा आम्नायन्तेऽस्मिन्निति रसाम्नायममृतमयं महस्तेजो यस्य तस्मात् ; सहस्रारपद्मवर्तिनोऽक्षीणकलाचन्द्रात् , तत्सकाशादित्यर्थः । महसीति पाठे रसाम्नायं रसावृत्तिरूपं महस्तेजो यस्याः सा आनन्दरूपिणी अत्यन्त तृप्तिवशादुन्मत्ता सतीत्यर्थः । पुनर्भूयोऽपि स्वां स्वकीया भूमिं निवासस्थानं `भूमिः क्षितौ स्थानमात्रे' इति विश्वः । मूलाधारमित्यर्थः । अवाप्य प्राप्य भुजगनिभं सर्पाकारं स्वं स्वकीयमात्मानं देहं सहस्रारावाप्तये ऋजूकृतमित्यर्थः । अध्युष्टोऽधिष्ठितो वलयः कुण्डलना येन तं सन्तं कृत्वा विधाय कुण्डलितं कृत्वेत्यर्थः । कुहरं बिलमस्यास्तीति तस्मिन् इह सच्छिद्रवति, सर्वप्रियत्वाच्छिद्रस्येति भावः । कुलकुण्डे कुण्डाकारे कुले निवासगृहे । यद्वा कुः पृथिवीतत्त्वं लीयतेऽस्मिन्निति कुलं मूलाधारः । तदेव कुण्डं निवासस्थानभूतः करण्डविशेषः तस्मिन् स्वपिषि निद्रासि । कुहरिणीत्यस्य देवीसंबुद्धिपरत्वं केचिदिच्छिन्ति । शिरसि चन्द्रमण्डलं वर्तत इति योगशास्त्रप्रसिद्धेश्चन्द्रमण्डलश्रीचक्रयोरुभयोरपि षोडशकलात्मकत्वेनैक्याच्छिरःस्थितसहस्रारान्तर्गतश्रीचक्रचन्द्रमण्डलीयस्वचरणनिर्णेजनसुधाजलैः साधकशरीरं संप्लाव्य पुनरप्याघारचक्रं भुजङ्गाकारेणैवावाप्य सुषुम्नामवष्टभ्य स्वपिति भगवतीत्यभिप्रायः । आधारकमलकन्दसुषिरमध्ये बिसतन्तुनिभा कुण्डलिनी वर्तत इत्यागमः ।। १० ।।

११.
अथेदानीमिन्दुमण्डलात्मकं तादृशं चक्रमुपदिशति - चतुर्भिरिति । हे देवि, चतुर्भिः चतुःसंख्याकैः । श्रीः शोभा कण्ठे यस्य सः श्रीकण्ठः शिवः, राजकीयपुरुषो राजेत्यादिवदुपचारात्तदात्मकाः कोणा अपि श्रीकण्ठा इत्युच्यन्ते । अथ वा, श्रीकण्ठः शिवः एषां प्रतिपाद्यत्वेनास्तीति वा श्रीकण्ठाः कोणाः ;  अर्शआदित्वान्मत्वर्थीयोऽच्प्रत्ययः । तै कोणैः, `चतुर्भिः शिवरूपैश्व' इत्यागमात् । तथा शं परमानन्दं भावयतीति शिवासंस्पर्शेनेति व्युत्पत्त्या `बिन्दुरूपः शिवः स्वयम्' इत्यागमाद्वा शंभुरित्यनेन बिन्दुरुच्यते । तथा च शंभोर्बिन्दुमादाय परिगृह्योति कर्मणि ल्यब्लोपे पञ्चमी ; शुद्धपञ्चमीपक्षे `अन्यारात् ' इति सूत्रे अन्यशब्देनार्थग्रहणात्साधुत्वम् । प्रभिन्नाभिः प्रकर्षेण भिन्नाभिः, बिन्दुना मध्ये स्थित्वा विविक्ताभिरित्यर्थः ।।
 यत्तूक्तम् - शंभुशब्देन चत्वारः श्रीकण्ठा उच्यन्त इति, तदसत् । शंभुश्रीकण्ठपदयोः पर्यायत्वेन पौनरुक्त्यापत्तेः, शक्तेर्भिन्नैश्चतर्भिरिति च वक्तव्यत्वप्रतीतेश्च । एतेन शंभुशब्देनोर्ध्वमुखत्रिकोणचतुष्कमुच्यत इत्यपि परास्तम् । पञ्चभिः पञ्चसंख्याकैः `शक्तिरूपैश्च पञ्चभिः' इति वचनादिति भावः । शिवस्य युवतिर्जाया शक्तिः, तत्प्रतिपादकाः कोणाश्चोपचारात्तत्पदेनोच्यन्ते । अत्र युवतिपदेन यौति मिश्रीभवतीति व्युत्पन्नेन देवयोस्तद्देहयोश्चैक्यं सूच्यते । इत्येवंप्रकारेण नवभिर्नवसंख्याभिः । अत्रोक्तं चतुःशत्याम् - `चतुर्भिः शिवरूपैश्च शक्तिरूपैश्च पञ्चभिः । नवचक्रैश्च संसिद्धं श्रीचक्रं शिवयोर्वपुः ।। त्रिकोणमष्टकोणं च दशकोणद्वयं तथा । चतुर्दशारं चैतानि शक्तिचक्राणि पञ्च च ।। बिन्दुश्चाष्टदलं पद्मं पद्मं षोडशपत्रकम् । चतुरस्रं च चत्वारि शिवचक्राण्यनुक्रमात् ।। त्रिकोणे बैन्दवं श्लिष्टमष्टारेऽष्टदलाम्बुजम् । दशारयोः षोडशारं भूगृहं भुवनाश्रके ।। शैवानामपि शाक्तानां चक्राणां च परस्परम् । अविनाभावसंबन्धं यो जानाति स चक्रवित् ।। त्रिकोणमष्टकोणं च दशकोणद्वयं तथा । मनुकोणं चतुष्कोणं कोणचक्राणि षट् क्रमात् ।। मूलाधारं तथा स्वाधिष्ठानं मणिपूरकम् । अनाहतं विशुद्धाख्यमाज्ञाचक्रं विदुर्बुधाः ।। नवाधारस्वरूपाणि कोणचक्राणि पार्वति । त्रिकोणरूपिणी शक्तिर्बिन्दुरूपः शिवः स्वयम् । अविनाभावसंबन्धस्तस्माद्बिन्दुत्रिकोणयोः ।।' इति ।। मूलप्रकृतिभिः प्रपञ्चसृष्ट्यादिकर्तृत्वेन सर्वतत्त्वात्मकत्वेन च मूलकारणैरित्यर्थः । तदुक्तम् -`त्वगसृङ्मांसमेदोऽस्थिधातवः शक्तिमूलकाः । मज्जाशुक्रप्राणजीवधातवः शिवमूलकाः ।। नवधातुमयो देहो नवयोनिसमुद्भवः । दशमी योनिरेवैषा परा शक्तिस्तदीश्वरी ।। यत्पण्डिाण्डं समुत्पन्नं तद्वद्ब्रह्माण्डमुद्बभौ । पञ्च भूतानि शाक्तानि मायादीनि शिवस्य तु ।। माया च शुद्धविद्या च महेश्वरसदाशिवौ । पञ्चविंशतितत्त्वानि तत्रैवान्तर्भवन्ति ते ।। शिवशक्त्यात्मकं विद्धिः जगदेतच्चराचरम् ।।' इति ।। यद्वा, मूलप्रकृतिभिर्वसुदलादीनां विकृतिरूपत्वात् मूलकारणैः, तथा वसुशब्देनाष्टसंख्योच्यते, `अष्टौ वसवः' इति श्रुतेः । तेन वसुदलमष्टदलमित्यर्थः । कलाशब्देन षोडशसंख्योच्यते, इन्दुकलाः षोडशेति प्रसिद्धेः । अश्रशब्देन दलान्युच्यन्ते । तेन कलाश्रं षोडशदलमित्यर्थः । त्रयाणां वलयानां समाहारस्त्रिवलयम् ; मेखलाकाररेखात्रयमित्यर्थः । पात्रादित्वान्न ङीप् । तिस्रश्च ता रेखाश्च त्रिरेखाः प्राकारवलयाकाररेखाश्चतुर्दिक्षु द्वारयुक्तं भूपुरत्रयमित्यर्थः । सर्वेषां द्वन्द्वः । ताभि सार्धं वसुदलषोडशदलमेखलात्रयभूपुरत्रयैः सह परिणताः परिणामं प्राप्ताः । लोकोपकारार्थं चक्रात्मनाऽवस्थिताः तव भवत्याः शरणस्य श्रीचक्राख्यनिवासगृहस्य ; `शरणं गृहरक्षित्रोः' इति विश्वः । चरण इति पाठे चरणं श्रीचक्रम् ; `चरणं नो लोके सुधितां दधातु', `चरणं पवित्रं विततम्' इत्यादिमन्त्रवर्णात् ;  चरन्तीत्यनेनोपासकाः सर्वानभीष्टार्थान्, चरन्त्यस्मिन्सर्वे लोका इति वा चरणं चक्रम् ; तस्य कोणास्रयश्चत्वारिंशत् त्रिसंख्योत्तरा चत्वारिंशदित्यर्थः । नवयोनिभिः वसुदलकलाश्रत्रिवलयत्रिरेखाभिर्बिन्दत्रिकोणाभ्यां च संख्यापूर्तिः । चतुश्चत्वारिंशदिति पाठे त्रिकोणाधःस्थितकोणद्वयस्याष्टकोणान्तर्गतत्वेन न संख्याविरोध इति लक्ष्मीधरः । चक्रलक्षणं तूक्तमाचार्यैः - `बिन्दुत्रिकोणवसुकोणदशारयुग्ममन्वश्रनागदलसंयुतषोडशारम् । वृत्तत्रयं च धरणीसदनत्रयं च श्रीचक्रमेतदुदितं परदेवतायाः ।।' इति । अस्य श्रीचक्रस्य माहात्म्यं कथिंत रुद्रयामले - `पृश्नयो नाम मुनयः सर्वे चक्रमुपाश्रिताः । सेवमानाश्चक्रविद्यां देवगन्धर्वपूजिताम् ।। अग्नीषोमात्मकं चक्रमग्नीषोममयं जगत् । अग्नावन्तर्बभौ भानुरग्नीषोममयं स्मृतम् ।। त्रिखण्डं मातृकाचक्रं सोमसूर्यानलात्मकम् । महालक्ष्म्याः पुरं चक्रं चत्रैवास्ते सदाशिवः ।' अत्र चक्रस्य सोमसूर्यानलात्मकत्वमवरोहणक्रमेणोक्तम् । श्रीचक्रस्य मूलाधारादिना षड्रूपस्य त्रिखण्डात्मनेति केचित् ।  `सर्वतेजोमयं दिव्यं सोमसूर्यानलात्मकम्' इति वचनात् ; षोडशकलानां तत्क्षेत्रसप्तविंशतिनक्षत्रैः सह त्रयश्चत्वारिंशत्कोणात्मना सोमरूपता । द्वादश कलाः, द्वादश नित्याः, द्वादश राशयः, वेदत्रयी, उदात्तादिस्वरास्तेन त्रिचत्वारिंशत्कोणा इति सूर्यरूपता । मध्यत्रिकोणः स्फुरद्रूपबिन्दुचक्रतेजोविलासस्तस्य विलासाः, अष्टकोणात्मका अष्टौ मूर्तयः, - जातवेदाः, सप्तजिह्वः, हव्यवाहनः, कौमारतेजाः, अश्वोदरः, वैश्वानरः, विश्वमुखः, देवर्षिः । दशकलाः दश विभूतयः - विराट्, स्वाराट् सम्राड् , अभिभूः, सूभूः, प्रभू, प्रभूतिः शान्ता, शिवा, विभूतिः ; सात्विकराजसतामसजिह्वात्मना वह्निरूपतेत्यन्ये । महत्तामेतदीयां तां वदत्यारण्यक श्रुतिः । प्रेक्ष्यो लक्ष्मीधरात्सर्वो विशेषः साधुबुद्धिभिः । अत्रोपरम्यतेऽस्माभिरतिविस्तरभीरुभिः ।। - इति ।। ११ ।।
 
 १२. 
 एवं चक्रस्वरूपं निरूप्य तत्र स्थिताया भगवत्या रूपसंपदो निरूपयितुमाह - त्वदीयमिति । तुहिनगिरिर्हिमवान् , तस्य कन्या पुत्री तस्याः संबुद्धिः ; हे तुहिनगिरिकन्ये, अत्यद्भुताकारेण बाल्यकाल एव हिमवन्मोहके भक्तवत्सले देवि ; एतेन महाकुलीनत्वं सूचितम् । विरिञ्चिप्रभृतयः चतुर्मुखप्रमुखाः कवीन्द्राः कवयितृश्रेष्ठाः ; अत्यद्भुतवर्णनाकुशला इत्यर्थः । तवेदं त्वदीयं तावकम् `त्यदादीनि च' इति वृद्धसंज्ञा ; `वृद्धाच्छः' `प्रत्ययोत्तरपदयोश्च' इति त्वादेशः । सौन्दर्यम्,`अङ्गप्रत्यङ्गकानां यत्संनिवेशो यथोचितम् । संश्लिष्टसंधिबन्धं तत्सौन्दर्यमिति कथ्यते ।।' इत्युक्तलक्षणं रम्यत्यं तुलयितुमुपमातुं केनचित्समीकर्तुमित्यर्थः । कथमपि कथं वा कल्पन्ते शक्नुवन्तिं ; न कथंचिदप्युपमातुं शक्नुवन्तीत्यर्थः । कुत इत्यत्राह - यदिति । यस्य सौन्दर्यस्यालोके दर्शने ; `आलोको दर्शनोद्योतः' इति रत्नमाला । औत्सुक्यादानन्दात् ; `इष्टार्थोद्युक्त उत्सुकः' इत्यमरः । अमरललना उपमानीकरणा उर्वश्यादयः सुराङ्गनाः । तपोभिः कृच्छ्रचान्द्रायणादिभिरपि दुष्प्राणां प्राप्तुमशक्याम् ; किमुतान्यैरित्यपेरर्थः । गिरिशसायुज्यपदवीं शिवैक्यानुसंघानसरणिम् , मनसा अन्तःकरणेन यान्ति । भवत्संभोगेच्छया अनेकतपोभिरपि दुर्लभं भवन्नित्यसहचरशंकरसायुज्यं मनोभिराकाङ्क्षन्त इत्यर्थः । अतः स्त्रीणामपि मोहकं भवत्सौन्दर्यं लोकातिशायीति कविवर्णनागोचरं न भवत्येवेत्यभिप्रायः । हिमवतीव प्रवृत्तस्त्वदनुग्रहो मां प्रेरितवानित्यभिप्रायः । अत्रोत्तरवाक्यार्थस्य पूर्ववाक्यार्थं प्रति हेतुत्वात् काव्यलिङ्गमलंकारः । स चासङ्गतिप्रतीयमानानन्वयालंकाराभ्यां संकीर्यते ।। १२ ।।
 
 १३.
 `स्वयं समृद्धः परान्समृद्धान्करोति' इति न्यायेन देव्या अत्यद्भुतसौन्दर्यवत्त्वात्तत्करणापात्रभूतोऽपि निकृष्टोऽपि मदनायत इत्याह - नरमिति । हे दिवे ! अतिशयेन वृद्धो वर्षीयान् तमतिवृद्धम् ; `प्रियस्थिर...' इत्यादिना वृद्धशब्दस्य वर्षादेशः । `द्विवचनविभज्य' इत्यादिना ईयसुन् ; `वर्षीयान्दशमी ज्यायान्' इत्यमरः । अत एव नयनाभ्यां विरसं द्रष्टुमक्षममित्यर्थः : नयनविलासरहितमिति ध्वनिः । यत्तूक्तम् - काचकामलादिदोषयुक्तमिति, तदविचारितोत्तरम् । काचादीनां वार्धकानपेक्षत्वेन वर्षीयांसमिति विशेषणविरोधापत्तेः । अत एव नर्मसु श्रृङ्गारक्रीडासु ; `क्रीडा खेला च नर्म च' इत्यमरः । जडैमपेटुं नरं मानुषमात्रमपि, तव भक्ताभीष्टार्थवितरणधुरीणाया भवत्या अपाङ्गालोके कटाक्षवीक्षणे, किमुत संपूर्णदृष्टाविति ध्वनिः । पतितं सन्तं भवत्कृपाकटाक्षपात्रीकृतं सन्तमित्यर्थः । शतशः शतसंख्यातिरिक्ता युर्वैतयः श्रृङ्गाररसानुभवाभिज्ञाः ; सम्पूर्णयौवनाः स्त्रियः ; गलन्तः स्वयमेव विगलिताः वेणीबन्धाः यासां ताः, कुचकलशाभ्यां विस्रस्ताः स्वयमेव विचयुताः सिचया वसनानि यासां ताः ; दर्शितकुचमण्डलाः सत्यः हठादकस्मादेव त्रुट्यन्त्यः काञ्च्यो यासां ताः ; अत एव विगलितदुकूलाः संसमानक्षौमाः सत्यः, अनुधावन्ति धावन्तमनुसृत्य पश्चादायान्तीत्यर्थः । शीघ्रगतावेव `पाघ्राध्मा' इत्यादिना सर्तेर्धावादेशः । अहो त्वदीयकटाक्षमहिमा कियती वर्णनीयेति भावः । उक्तं च चर्चास्तवे - `यस्मिन्मनागपि नवाम्बुजपत्रगौरां गौरि प्रसादमधुरां दृशमादधासि । तस्मिन्निरन्तरमनङ्गशरप्रकीर्णसीमन्तिनीनयनसंततयः पतन्ति ।।' इति । अत्र वेणीबन्धगलनादीनां श्रृङ्गारानुभावानां निबन्धनात्प्रेयोऽलंकारः ।। १३ ।।
 
१४.
एव प्रासङ्गिकं देवीसौन्दर्यं कटाक्षकरुणां चोपवर्ण्य तत्पादाम्बुजमहिमानं स्तौति - क्षिताविति । हे भगवति, क्षितौ भूतत्त्वात्मके षडधिका पञ्चाशत् षडुत्तरपञ्चाशद् ये मयूखाः, सन्तीत्यध्याहृतक्रियया यन्मयूखशब्दयोरन्वयः । तथा उदके जलतत्त्वात्मके मणिपूरे द्वाभ्यां समधिका च सा पञ्चाशच्चेति द्विसमधिकपञ्चाशत् ; द्व्युत्तरपञ्चाशदित्यर्थः । एते च चक्रद्वये वर्तमानाः अष्टोत्तरशतं किरणा रौद्राः । तथा हुताशे अग्नितत्त्वात्मके (विशुद्धिचक्रात्मके) स्वाधिष्ठाने द्व्यधिकाः षष्टिर्द्वाषष्टिः ; `विभाषा चत्वारिंशत्प्रभृतौ सर्वेषाम्' इति दीर्घः । तथा अनिले वायुतत्त्वात्मके अनाहते चतुरधिका च सा पञ्चाशच्च चतुरधिकपञ्चाशत् ; इत्येवं चक्रद्वयेऽप्युक्ताः षोडशोत्तरशतं किरणाः सौराः । तथा दिव्याकाशतत्त्वात्मके विशुद्धिचक्रे, द्वौ क्रियाभ्यावृत्ती, द्विः क्रियाभ्यावृत्तिगणने `द्वित्रिचतुर्भ्यः सुच्' इति सुच्प्रत्ययः । षडुत्तरा त्रिंशत् षट्त्रिंशत् , द्विश्चासौ षट्त्रिंशच्चेति समासः । द्विरावृत्ता षट्त्रिंशत् द्विसप्ततिसंख्याका इत्यर्थः । मनसि मनस्तत्त्वात्मके आज्ञाचक्रे चतुरधिका षष्टिः चतुःषष्टिः । एते च चक्रद्वये स्थिताः षट्त्रिंशदुत्तरशतं किरणा ऐन्दवाः । एते च क्षितौ पार्थिवतत्त्वरूपा अष्टाविंशतिः ; पञ्चतन्मान्त्राः, पञ्चभूतानि, ज्ञानेन्द्रियपञ्चकम् , कर्मेन्द्रियपञ्चकम् , अन्तःकरणचतुष्टयम्, कालः, प्रकृतिः, नियतिः, पुरुष इत्यष्टाविंशतिः; शिवयौरैक्येन षट्पञ्चाशत् । अप्सु पञ्चभूतानि, ज्ञानकर्मेन्द्रियाणि दश, तेषामर्थाः, मन इति पूर्ववद्द्विपञ्चाशत् । तैजसरश्मयः - पञ्चभूतानि, तन्मात्राः, ज्ञानकर्मेन्द्रियतदर्थाः, मन इति पूर्ववद् द्वाषष्टिः । वायव्यरश्मयः - महत्तत्त्वन्यूनपार्थिवतत्त्वानि, पूर्ववच्चतुः- पञ्चाशत् । आकाशरश्मयः - शिवशक्तिसदाशिवेश्वरशुद्धविद्याः, माया, कला, विद्या, रागः, कालो नियतिः पुरुषः प्रकृतिरहंकारो वुद्धिर्मनो ज्ञानकर्मेन्द्रियाणि शब्दस्पर्शरूपरसगन्धाः पञ्चभूतानीति पूर्ववद्द्वासप्ततिः । मानसरश्मयः - शिवशक्तिसदाशिवेश्वरविरहिता उक्ता एव पूर्ववच्चतुः-षष्टिः । एतेषां नामानि सौभाग्यवर्धन्यां द्रष्टव्यानि । एवंप्रकारेणागमप्रसिद्धाः पिण्डाण्डब्रह्माण्डे समवभासयन्तो ये मयूखाः सन्ति, तेषां संघीभूय षष्ट्यूत्तरत्रिशतसंख्यापन्नानां मयूखानामप्युपरि ऊर्ध्वं स्थिते सहस्रारकमले तव भवत्याः पादाम्बुजयुगं पदद्वान्द्वं वर्तत इति शेषः । `मूलाधारादिषट्चक्राणां त्रिखण्डं मातृकाचक्रम्' इति वचनात् त्रिद्विकत्वापत्तेः, प्राथमिकचक्रद्वयोपर्यग्निस्थानम्, तदेव रुद्रग्रन्थिः ; द्वितीयखण्डोपरि सूर्यस्थानम् , तदेव विष्णुग्रन्थिः ; उत्तरखण्डोपरि चन्द्रस्थानम् , तदेव ब्रह्मग्रन्थिरित्यागमात्तत्र तत्र स्थितानां सोमसूर्यानलानां किरणानामुक्तसंख्यारूपेणोक्तस्थानेषु प्रकाशः । एते च किरणाः `लोकस्य द्वारमर्चिमत्पवित्रम्' `मरीचयः स्वायम्भुवाः' इति श्रुतेः, सकलतत्त्वातीतसहस्रकमलान्तर्वर्तितेजोमयचन्द्रमण्डलस्थितभगवतीपादारविन्दजन्मानः । तांश्च तत्तदुपासनाशक्त्या यथायथं समुपादाय सोमसूर्यानला जगन्ति भासयन्तीति भवत्याः सर्वजगत्कारणत्वं वास्तवमेव प्रकाशितम् । उक्तं चाम्बास्तवे - `भूमौ निवृत्तिरुदिता पयसि प्रतिष्ठा विद्याऽनले मरुति शान्तिरतीतशान्तिः । व्योम्नीति याः किल कलाः कलयन्ति विश्वं तासां हि दूरतरमम्ब पदं त्वदीयम् ।।' इति । "माहात्म्यमत्र रश्मीनां यामले भैरवाभिधे । रहस्यमनुपृच्छन्त्यै पार्वत्यै शम्भुनोदितम् ।। साधु साधु महाभागे पृष्टं त्रैलोक्यसुन्दरि । गुह्याद्गुह्यतमं ज्ञानं न कुत्रापि प्रकाशितम् ।। कला विद्या पराशक्तिः श्रीचक्राकाररूपिणी । तन्मध्ये बैन्दवं स्थानं तत्रास्ते परमेश्वरी ।। सदाशिवेन संयुक्ता सर्वतत्त्वातिगामिनी । चक्रं त्रिपुरसुन्दर्या ब्रह्माण्डाकारमीश्वरि ।। पञ्चभूतात्मकं चैव तन्मात्रात्मकमेव च । इन्द्रियात्मकमेवं च मनस्तत्त्वात्मकं तथा ।। मायादितत्त्वरूपं च तत्त्वातीतं च बैन्दवम् । बैन्दवे जगदुत्पत्तिस्थितिसंहारकारिणी ।। सदाशिवेन संपृक्ता तत्त्वातीता महेश्वरी । ज्योतीरूप निराकारा यस्या देहोद्भवाः शिवे ।। किरणाश्च सहस्रं च द्विसहस्रं च लक्षकम् । कोटिरर्वुदमेवैषां परा संख्या न विद्यते ।। तामेवानुप्रविश्यैव भाति विश्वं चराचरम् । यस्या भासा महेशानि सर्वं विश्वं विभासते ।। तद्भासा रहितं किंचिन्न च यच्च प्रकाशते । तस्याश्च शिवशक्तेश्च चिद्रूपायाश्चितं विना ।। आन्ध्यमापद्यते नूनं जगदेतच्चराचरम् । तेषामनन्तकोटीनां मयूखानां महेश्वरि ।। मध्ये षष्ट्युत्तरं देवि त्रिशतं किरणाः शिवे । ब्रह्माण्डं व्यश्नुवानास्ते सोमसूर्यनलात्मना ।। अग्नेरष्टोत्तरशतं षोडशोत्तरकं रवेः । षट्त्रिंशदुत्तरशतं चन्द्रस्य किरणाः शिवे ।। ब्रह्माण्डं भासयन्तस्ते पिण्डाण्डमपि शांकरि । दिवा सूर्यस्तथा रात्रौ सोमो वह्निश्च संध्ययोः ।। प्रकाशयन्तः कालांस्ते तस्मात्कालात्मकास्त्रयः । षष्ट्युतरं च त्रिशचं दिनान्येव तु हायने ।।" इत्यादि ।। १४ ।।

१५.
अथ `नरं वर्षीयांसम्' इत्यादिना प्रक्रान्तं देव्याः सर्वाभीष्टप्रदातृत्वं प्रकटयितुं कांश्चिद्ध्यानभेदान्निरूपयति सप्तश्लोक्या । तत्रादौ सारस्वतध्यानमाह - शरदिति । हे देवि, शरज्ज्योत्स्ना शारदचन्द्रिका सेव शुभ्रां धवलवर्णां, शशिना चन्द्रेण युतः जटाजूटः जटासंघात एव मुकुटं किरीटं यस्यास्ताम् ; चन्द्रकलावतंसामित्यर्थः । वरोऽभीष्टमुद्रा, त्रासाद्भयात्त्राणमभयमुद्रा, स्फटिकघुटिका स्फटिकाक्षमालिका, घटिकेति पाठे पानपात्रमिति लक्ष्मीधरः । पुस्तकं पुस्तं मुद्रा वा, कृतद्वन्द्वैरेतैर्युक्ताः कराः पाणयो यस्यास्ताम् ; धृतवरादिमुद्राबाहुचतुष्टयामित्यर्थः । त्वा त्वाम् । वाग्वादिनीरूपिणीं भवतीम् ; `त्वामौ द्वितीयायाः' इति युष्मदो द्वितीयैकवचनस्य त्वादेशः । सकृदेकवारमपि नत्वा प्रणम्य सतां वर्तमानानाम् ; जनानामिति शेषः । मधुक्षीरद्राक्षाणां क्षौद्रदुग्धगोस्तनीनां मधुरिमा माधुर्यं तेन धुरंधराः; तद्वन्नानाविधास्वादा इत्यर्थः । फणितयो वर्णसंततयो वाङमयविशेषाः कथमिव कथंचिन्न संनिदधते न सांनिघ्यं कुर्वन्ति । सकृदभिवादनेनैव नानाविधस्वादा वाग्वैखर्यः प्रसरन्तीत्यर्थः। अथ वा, सकृदप्यनत्वा सतां नमस्कारमकुर्वतां फणितयः कथमिव संनिदधते ; कथं प्रादुर्भवन्ति ; नमस्कारेणैव नान्येनेति वा योजना । एतेन वाग्वादिनीरूपायाः भवत्याः सकृन्नमस्कारोऽपि कविताकारणभूति इति तात्पर्यम् । उक्तं चाम्बास्तवे - `यः स्फाटिकाक्षगुणपुस्तककुण्डिकाढ्यां व्याख्यासमुद्यतकरां शरदिन्दुशुभ्राम् । पद्मासनां च हदये भवतीमुपास्ते मातः स विश्वकवितार्किचक्रवर्ती ।।' इति । लघुस्तवे चोक्तम् - `वामे पुस्तकघारिणीमभयदां साक्षस्रजं दक्षिणे भक्तेम्यो वरदानपेशलकरां कर्पूरकुन्दोज्ज्वलाम् । उज्जृभ्भाम्बुजपत्रकान्तिनयनस्निग्धप्रभालोकिनीं ये त्वामम्ब न शीलयन्ति मनसा तेषां कवित्वं कुतः ।।' इति ।। १५ ।।

१६.
देव्याः प्रधानरूपमारुण्यमपहाय रूपान्तरध्यानमकुर्वतामत्रैवाभिनिविष्टचित्तानामपि कविताप्राप्तिमेव फलं सविशेषमाह - कवीन्द्राणामिति । हे देवि, ये केचित् सन्तः सत्पुरुषाः कवीन्द्राणां कवयितृश्रेष्ठानां ब्रह्मादीनां चेतांस्येव कमलानि तेषां बालातपरुचिं तरुणारुणच्छविरूपाम् , तद्विकासहेतुमिति हेतुगर्भविशेषणम् । ध्यातृणां वाच्छापूरणं नाद्भुतमित्यभिप्रायः । भवतीं त्वाम्, अरुणामरुणवर्णामेव ; न तु शुभ्रादिवर्णान्तरयुक्तामित्येवकारार्थः । भजन्ते ध्यायन्ति अमी ते ध्यातारः सन्तः । अदसस्तदर्थकत्वं यद्योगे प्रसिद्धम् । विरिञ्चिप्रेयस्याः सरस्वत्याः अरुणतरोऽतिमधुरो यः श्रृङ्गारः, `श्रृङ्गार एव मधुरः परप्रह्लादको रसः' इति वचनादतिमधुरो रसविशेषः ; तस्य लहर्यः उद्रिक्तप्रवाहा इव गभीराभिः श्रृङ्गाररसभरभरिताभिरित्यर्थः। वाग्भिः वागुपन्यासैः सतां सहृदयानाम् ; रसतत्ववेदिनामित्यर्थः । रञ्जनमाह्लादनं विदधति कुर्वते । ये केचिद्भक्ता मातृकारूपिणीं भवतीमरुणरूपामेव ध्यायन्ति, तेषां श्रुङ्गाररसप्रधानवाग्विलासैः सभासदस्तथा सर्वान् साधकेन्द्रः सभास्थले ।। इति ।। १६ ।।


१७.
एवमारुण्यध्यानेन मधुरवचोभिः सभारञ्जनमुक्त्वा तस्यामेव ध्यानविशेषेण महाकाव्यकर्तृत्वं फलमाह - सवित्रीभिरिति । हेे जननि मातर्भगवति, वशिन्यादिसर्वशक्तीनां कारणभूते इति वा । य उपासकः महाकाव्यकर्तृत्वं कामयमान इत्यर्थः । वाचां गिरां सवित्रीभिः ; जनयित्रीभिः मातृकादेवतात्वादिति भावः । शशिमणिशिलाभङ्गरुचिभिः चन्द्रकान्तरत्नशकलशुभ्रशोभाभिः ; वशिन्यादीनां स्फटिकबद्धावल्यमागमेशु प्रसिद्धम् । वशिनी आद्या यासां ताभिरिति तद्गुणसंविज्ञानो बहुव्रीहिः । वशिनी कामेश्वरी मोदिनी विमला अरुणा जयिनी सर्वेश्वरी कौलिनीसमाख्याभिः अकचटतपयशवर्गेष्वष्टसु स्थिताभिः सर्वेष्टदाभिः शक्तिभिः सह ; इदं चोपलक्षणं योगिन्यादीनाम् ; तथा च विद्या, रेचिका, मोचिका, अमृता दीपिका, ज्ञाना, आप्यायिनी, व्यापिनी, मेधा, व्योमरूपा, सिद्धरूपा, लक्ष्मीरूपा चेति द्वादश योगिन्यः ; गन्धरूपरसस्पर्शाकर्षिणीनां चतुष्टयम् , एताभिश्च सहेत्यर्थः ; `मातृकां वशिनीयुक्तां योगिनीभिः समन्विताम् । गन्धाद्याकर्षिणीयुक्तां संस्मरेत्त्रिपुराम्बिकाम् ।।' इति वचनात् । त्वामकारादिक्षकारान्तमातृकावर्णरूपिणीं भवतीं संचिन्तयति । अष्टवर्गात्मिकामेनां वशिन्यादिभिः संयोज्य बिन्दुत्रिकोणवसुकोणदशारद्वितयचतुर्दशकोणात्मकेष्वष्टसु चक्रेषु संयोज्य सम्यग्ध्यायति ; स एवं ध्याता भङ्गिभी रचनाविशेषैः ; वर्णनाकौशलैरित्यर्थः । सुभगैः सहृदयहृदयाह्लादिभिः । किं च, वाग्देव्या भारत्याः वदनकमलामोदवन्मुखपङ्कजसौगन्ध्यवन्मधुरैरामोदेन वा मधुरैः साक्षाद्वाणीमुखकमलनिःसृतैरिव स्थितैरित्यर्थः । वचोभिर्मृदुवाग्भिः, महतां काव्यानां, `राजा राजवधूपुरोहितकुमारामात्यसेनाधिपा देशग्रामपुरीसरोऽब्धिसरितो हर्म्याण्यरण्याश्रमाः । मन्त्रो दूतरणप्रयाणमृगयाशैलर्त्विनेन्दूदयः श्रृङ्गारो विरहस्वयंवरसुरापानाम्बुखेलारतम् ।।' इत्यादिलक्षणलक्षितवर्णनात्मकसंदर्भविशेषाणां कर्ता निर्माता भवति जायते । त्वदनुग्रहपात्रीकृतोऽहमिवेति भावः । अत्र `सति वक्तरि सत्यर्थे सति शब्दानुशासने । अस्ति तन्न विना येन परिस्रवति वाङ्नदी ।।' इत्यभियुक्तोक्तेः, अनेकजन्मार्जितसुकृतराशिं विना कविताकारणभूता प्रतिभा नोदेति । उदितायां च तस्यां तदनुरूपवाक्प्रसारोऽप्यतिदुर्लभः । लब्धे च तस्मिन्काव्यकरणमतिदुर्लभम् ; तत्राप्युक्तवर्णनात्मकमहाकाव्यरचनाऽत्यन्तदुर्लभा । तादृशसहृदयहृदयाह्लादिप्रबन्धरचना च पूर्वोक्तरूपेण भवद्ध्यानेनैव भवति नान्येनेति, न भवत्तुल्यमिष्टप्रदातृ दैवतं लभ्यत इति भावः । महाकाव्यकर्तृत्वमभिलषद्भिरेव ध्येयमित्युपदेशः ।। १७ ।।

१८.
अथ कामपुरुषार्थासक्तस्य ध्यानविशेषमाह-तनुच्छायाभिरिति । हे जननि, य उपासकः स्त्रीवश्यकाम इत्यर्थः । तरुणतरणिश्रीसरणीभिः बालादित्यद्युत्यनुसारिणीभिः ते अरुणाया भवत्याः तनुच्छायाभिः देहकान्तिभिः हेतावभेदे वा तृतीया । दिवमन्तरिक्षं सर्वामुर्वीं भुवं चारुणिम्नि आरुण्ये नितरां मग्नाम् ; सप्तम्यन्तपाठे आरुण्ये मग्नां स्मरति । द्यावापृथिव्यौ भवदीयारुणकान्तिसमुद्रमग्ने यो ध्यायति, अस्योपासकस्य, त्रस्यतां वनहरिणानां काननकुरङ्गाणामिति कातर्योक्तिः । तेषामिव शालीनानि चञ्चलानि ; `शालीनकौपीने अधृष्टाकार्ययोः' इति निपातः । नयनानि यासां ताः ; कुरङ्गवदतिचञ्चलाक्ष्यः । अनिमिषाणामपि कार्यवशादक्षिस्पन्दो न विरुध्यत इति `गुरुं नेत्रसहस्रेण चोदयामास वासवः' इत्यत्र मल्लिनाथः । गीर्वाणगणिकाः सुरवाराङ्गनाः । नानाविधहावभावादिभिस्तल्लोभकारणचातुर्यसूचनार्थं गीर्वाणेत्याद्युक्तिः । उरून् महतोऽपि वशयतीत्युर्वशी, अप्सरसां मुख्या काचिद्देवी । `स्वर्वेश्या उर्वाशीमुखाः' इत्यमरः । तया सह कति कति कियन्त्यः वश्याः स्वाधीना न भवन्ति ; भवन्त्येवेत्यर्थः । तदुक्तम् - `यावकाव्धौ निमग्नां यो दिवं भूमिं विचिन्तयेत् । तस्य सर्वा वशं यातास्त्रैलोक्यवनिता द्रुतम् ।।' इति । लघुस्तवे चोक्तम् - `ये सिन्दूरपरागपुञ्जपिहितां त्वत्तेजसा द्यामिमामुर्वी चापि विलीनयावकरसप्रस्तारमग्नामिव । पश्यन्ति क्षणमप्यनन्यमनसस्तेषामनङ्गज्वरक्लान्तास्त्रस्तकुरङ्गशावकदृशो वश्या भवन्ति ध्रुवम् ।।' इति ।। १८ ।।

१९.
अथ मादनप्रयोगमाह - मुखमिति । हे हरमहिषि महादेवप्रिये देवि, हरो बिन्दुः तस्य महिषी तदाधारत्रिकोणरूपिणीति गूढार्थः । यः साधकः बिन्दुं मुखं कृत्वा बिन्दुस्थाने मुखं ध्यात्वेत्यर्थः । तस्य बिन्दोरधः कुचयुगं कृत्वा अधोवर्तिबिन्दुद्वये कुचयुगं ध्यात्वेत्यर्थः । तस्याधो हरस्यार्ध शक्ति त्रिकोणमित्यर्थः । कृत्वा योनिं निध्यायेत्यर्थः । यद्वा मुखस्थाने बिन्दुं ध्यात्वा तदघः कुचद्वयं तदधो हरार्धमिति ते भवत्संबन्धिनी मानवीं वा मन्मथकलां मदनवीजं ध्यायेत् । अथवा, क्लीमित्यस्य मदनबीजत्वात्तत्र च बिन्दोर्नागरलिप्यां शिरःस्थत्वात्तत्रस्थे बिन्दौ मुखं कृत्वा, तदघःस्थितबिन्दुद्वयाकारे कुचद्वयं, तदधोवर्तिनि लकारे हरार्धं त्रिकोणं ध्यात्वा तेन मन्मथकलां यो ध्यायेत् , क्लीमित्येवंरूपां चिन्तयति, स साधकः, सद्यस्तदानीमेव; एतत्प्रयोगस्यातिशीघ्रकारित्वात् । वनिताः स्त्रियः संक्षोभं चित्तविकारं नयतीत्येतदतिलघु अतिफल्गु ; कियदेतदित्यर्थः । किं तु, रवीन्दू सूर्याचन्द्रमसावेव स्तनयुगं यस्यास्ताम् । त्रयाणां लोकानां समाहारस्त्रिलोकी ; `तद्धितार्थोत्तरपदसमाहारे च' समाहारे `द्विगोः' इति ङीप् । तामपि `नभोमहाबिन्दुमुखी चन्द्रसूर्यस्तनद्वया । सुमेरुहारवलया शोभमाना महीपदा ।। पातालतलविन्यासा त्रिलोकीयं तवाम्बिके । कामराजकलारूपा जागर्ति सचराचरा ।।' इति रुद्रयामलोक्तेः, कामकलारूपिणीं जगत्त्रयीमपि, किमुत तदन्तर्वर्त्यन्यदित्यर्थः । आशु शीघ्रं भ्रमयति चालयति ; त्रिलोकीवनिताः भ्रमयितुः, तदन्तःपातिवनितान्तरचालनं कियदिति भावः । अतः त्वन्मन्त्रप्रयोगादन्यदतिशीघ्रफलदं न लभ्यत इत्यभिप्रायः । अत्रोक्तं चतुःशत्यामपि -`बिन्दुं संचिन्त्य वक्त्रं तु तदधस्तात्कुचद्वयम् । तदधश्च हरार्धं तु चिन्तयेत्तदधोमुखम् ।। तत्र कामकलारूपामरुणां चिन्तयेदिह । ततस्तेनैव रूपेण निजरूपं विचिन्तयेत् ।।' इति । प्रयोगान्तराणि लक्ष्मीधरे द्रष्टव्यानि ।। १९ ।।

२०.
एवं मादनप्रयोगमुक्त्वा विषहरं ज्वरहरं च गारुडप्रयोगमाह - किरन्तीमिति । हे देवि, य उपासकः, अङ्गेभ्यो निजावयवेभ्यः, किरणनिकुरुम्बो मयूखसङ्घः तदेवामृतरसं पीयूषरसं किरन्तीं विक्षिपन्तीं स्रावयन्तीं वा त्वां भगवतीममृतेश्वरीरूपधारिणीम्, हिमकरशिलामूर्ति चन्द्रकान्तमणिनिर्मितप्रतिमामिव स्थितामिति वा । हृदि हृदये आधत्ते ध्यायतीत्यर्थः । स साधकः शकुन्ताधिपो गरुड इव सर्पाणां भुजङ्गानां दर्पं क्रौर्यं शमयति नाशयति ; `मन्त्री यथा गरुडभावनया गरुत्मान्' दीर्घरोगपीडिताञ्जनान् सुधाया अमृतस्य धारा सिरा नाडी यस्यास्तया दृष्ट्या वीक्षणेनैव सुखयति सुखिनः करोति ; विषहरं ज्वरहरं च करोतीत्यर्थः । तदुक्तमम्बास्तवे - `ये चिन्तयन्त्यमृतवाहिभिरंसुजालैरारप्लाव्यमानभुवनाममृतेश्वरीं त्वाम् । ते लङ्घयन्ति ननु मातरलङ्घनीयां ब्रह्मादिभिः सुरवरैरपि कालकक्ष्याम् ।।' उक्तं च चतुःशत्याम् -`षण्मासध्यानयोगेन जायते गरुडोपमः । दृष्ट्याऽऽकर्षयते लोकं दृष्ट्यैव कुरुते वशम् ।। दृष्ट्या संक्षोभयेन्नारीं दृष्ट्यैव हरते विषम् । दृष्ट्यैव चातुर्थिकादीञ्ज्वरादीन्नाशयेत्क्षणात् ।। चन्द्रकान्तशिलामुति चिन्तयित्वा विनाशयेत् । तापज्वरानशेषांश्च शीघ्रं तार्क्ष्य इवापरः ।। गारुडध्यानयोगेन स्मरणान्नाशयेद्विषम् ।।' इति ।। २० ।।

२१.
पराघ्यानमाह - तटिदिति । हे भगवति, महान्तो योगीश्वराः, तपनशशिवैश्वानरमयीं सूर्यसोमानलात्मिकाम् ; भगवतीव्यतिरेकेण तेषामभावादित्यभिप्रायः । तदुक्तंचर्चास्तवे -`योऽयं चकास्ति गगनार्णवरत्नमिन्दुर्योऽयं सुरासुरगुरुः पुरुषः पुराणः । यद्वाममर्धमिदमन्धकसूदनस्य देवि त्वमेतदिति नः प्रतिपादयन्ति ।।' `मूर्ध्निस्फुरत्तुहिनदीधितिकान्तिमिश्रं मध्येललाटममरायुधरश्मिचित्रम् । हृच्चक्रचुम्बि हुतभुक्वणिकानुरूपं ज्योतिर्यदेतदिदमम्ब तव स्वरूपम् ।।' इति । षण्णां षट्सख्याकानामपि कमलानां मूलाधारादिषडब्जानाम् ; अपिशब्दो ग्रन्थित्रयसमुच्चयार्थः । तस्य चोपर्यूर्ध्वं स्थितायां, महापद्मं सहस्रदलकमलमेवाटवी, सहस्रदलात्मकत्वात् ; अपिशब्दो ग्रन्थित्रयसमुच्चयार्थः । तस्य चोपर्यूर्ध्वं स्थितायां, महापद्मं सहस्रदलकमलमेवाटवी, सहस्रदलात्मकत्वात् ; तस्यां निषण्णाम् ; सग्रन्थीनि षट् चक्राणि भित्वा महापद्मवने संनिविष्टामित्यर्थः । तथा चावाहनमन्त्रः - `महापद्मवनान्तस्थे कारणानन्दविग्रहे । सर्वभूतहिते मातरेह्येहि परमेश्वरि ।।' इति । तटिल्लेखातन्वीं तां क्षणप्रभारूपिणीम् ; आज्ञाचक्रे तथा दर्शनादिति भावः । तव भवत्याः कलां, मृदिते मर्दिते निष्कासिते ; मलानि कामादयः, संकल्पोऽध्यवसाय इत्यादयो वा; माया तत्कारणभूता अविद्या च येन तेन निर्मलेनेत्यर्थः । मनसा अन्तःकरणेन पश्यन्तः समालोकयन्तः सन्तः परमाह्लादलहरीं ब्रह्मानन्दस्रोतः दघति अनुभवन्ति । निरस्तमायामलेनान्तःकरणेन तटिल्लेखेन षडम्बुजभेदनपूर्वकं सहस्रारपद्मारूढां पराकाशरूपिणीं चन्द्रकलां भवतीं निघ्याय ब्रह्मानन्दस्रोतोनिमग्ना भवन्तीत्यर्थः । उक्तं चाम्बास्तवे - `मूलालवालकुहरादुदिता भवानि निर्भिद्य षट् सरसिजानि तटिल्लतेव । भूयोऽपि तत्प्रविशसि ध्रुवमण्डलेन्दुनिष्यन्दमानपरमामृतवृष्टिरूपा ।।' इति । योगिभिरेवं ध्यातव्यमित्युपदेशः ।। २१ ।।

२२.
एवं सप्तश्लोक्या त्रिवर्गानुसारिणां फलदातृत्वमुक्त्वा, अपवर्गकामिनां तद्दातृत्वमाह - भवानीति । हे भगवति, यः साधकः, भवस्य पत्नी भवानी, तस्याः संबुद्धिः हे भवानि, भवस्य पत्नीभावमवाप्य तदनुग्राहिके देवि, `इन्द्रवरुण....' इत्यादिना ङीषानुकौ । त्वमिष्टार्थवितरणे प्रवीणा निपुणा भवती, दासे किंकरे भयि आत्मनि सकरुणां कृपापर्याप्तां दृष्टिं वीक्षणं वितर देहि । भक्तदुः-खापनोदनशीलकरुणाकटाक्षवीक्षणत्वात्तवेति भावः । अत्र भगवतीदृष्टिप्रसारणस्य भक्तानुजिघृक्षाप्रवणत्वेन प्रसारणमात्राकाङ्क्षणेन स्वस्वत्वनिवृत्तेरभावान्न चतुर्थीं । एतेन चतुर्थ्यर्थे सप्तमीति व्याख्यानं निरस्तम् । इति एवंप्रकारेण स्तोतुं प्रसादाभिलाषेण स्तुतिं कर्तुं वाञ्छन्नभिलषन् सन् , यदेति शेषः । भवानि त्वमिति कथयति, स्तवनार्थ प्रवर्तितः, `भवानि त्वं दासे' इत्यादिप्रथमवाक्ये प्रथमप्रतीकं त्वं भवती भवानि भवेयमिति लोडुत्तमपुरुषैकवचनतया तादात्म्यरूपार्थान्तरबोधकं `भवानि त्वम्', इति पदद्वयमुत्तमपुरुषसामर्थ्यादस्मदर्थलाभात् `तत्त्वमसि' `अहं ब्रह्मास्मि' इत्यादिमहावाक्यसरूपं कथयति जल्पति, तस्मै उपासकाय, तदैव तदानीमेव, भवत्करुणाकटाक्षवीक्षणप्रसारणप्रार्थनारूपार्थान्तरविवक्षापूर्वकस्याप्यनिच्छयाऽपि तादात्म्याभिलाषरूपार्थद्योतकस्य वाक्यांशस्योक्तिवेलायामेवेत्यर्थः । त्वं भवती भक्ताभीष्टदायिनीत्यर्थः । मुकुन्दब्रह्मेन्द्राणां विष्णुविधिसुरेशानां स्फुटैः प्रकाशमानैः मकुटैः किरीटैः नीराजिते पदे यस्यास्ताम् ; इन्द्रादिशिरोधृतकिरीटमणिदीपप्रकाशितामित्यर्थः । निजसायुज्य पदवीमात्मीयतादाम्यमार्गं सालोक्यसारूप्यसामीप्यसायुज्यरूपेण चतुर्विधां मुक्तिं दिशसि ददासि । अतस्तव सकलमनोरथवितरणं कियदिति भावः । `एतावताऽलमघनिर्हरणाय पुंसां संकीर्तनं भगवतो गुणकर्मनाम्नाम् । आक्रुश्यपुत्रमघावान्यदजामिलोऽपि नारायणेति म्रियमाण इयाय मुक्तिम् ।।' इति भागवतोक्तेरेतादृशतात्पर्योक्तानामपि भगवन्नाम्नामीप्सितार्थदातृत्वमस्ति । भगवत्युपासनाऽपि यथाकथंचिदमनस्केनापि कृता फलदेति भावः ।। २२ ।।

२३.
सायुज्यादिफलदातृत्वमेवाह - त्वयेति । हे भगवति, त्वया भवत्या शंभोः शिवस्य पत्युर्वामं वपुः वामभागं हृत्वा अपहृत्य अपरितृप्तेन शरीरैकदेशहरणादपरितुर्ष्टन मनसा अन्तःकरणेन अपरभागहरणोत्सुकेनेत्यर्थः । अपरमपि हृतान्यच्छरीरार्धं दक्षिणं भागमपीत्यर्थः । हृतं स्वीकृतमभूदिति शङ्के तर्कयामि । कुत इत्यत्राह - यद्यस्मात्कारणादेतन्मनसि प्रतिफलत्सकलं समस्तमरुणाभं बालसूर्यसदृशं कुचाभ्यामानम्नं च ईषदवनतं च त्वद्रूपम् ; भवदाकारशरीरमित्यर्थः । त्रीणि नयनानि यस्य तत् त्रिनयनम् । क्षुभ्नादित्वान्न णत्वम् । कुटिलशशिना अर्धेन्दुना, चूडा अस्यास्तीति चूडालं मकुटं किरीटं यस्य तत् , अपि जातमिति शेषः । `प्राणिस्थादातो लजन्यतरस्याम्' इति लच्प्रत्ययः । भवदाकारे नयनत्रयचन्द्रकलाधारणादिशिवचिह्नदर्शनादपरं शरीरं हृतमित्येव प्रतिभातीत्यर्थः ।  `न शिवेन विना शक्तिर्न शक्तिरहितः शिवः' इत्याद्यभेदबोधकवचनेभ्यस्तत्प्रकटनापूर्वकं लोकाननुग्रहीतुमेवार्घनारीश्वररूपं स्वीकृतमिति परमार्थः । उक्तं च सकलजननीस्तवे - `त्वयाऽसौ जानीते रचयति भवत्यैव सकलं त्वमेवैतत्सर्वं त्वमसि तनवोऽप्यस्य विविधाः । गतः साम्यं शंभुर्वहति परमव्योमवपुषा तथाप्यर्धं भूत्वा विहरसि शिवस्येति किमिदम् ।।' इति । काव्यलिङ्गानुप्राणितेयमपरशरीरार्धहरणोत्प्रेक्षा ।। २३ ।।

२४.
उपक्रान्तं देवीप्राधान्यमेवाह - जगदिति । हे देवि, धाता ब्रह्मा ; `ब्रह्मविष्णुमहादेवा अस्याः पुत्रा वरानने । चतुर्थोऽहं महेशानि सुतस्तस्या महेश्वरः । तस्याः पतिर्ब्रह्मरूपी स्वयं साक्षात्सदाशिवः ।' इति दक्षिणामूर्तिसंहितोक्तेर्भवत्या ज्येष्ठपुत्रो धात्राख्यः जगत्स्थावरजङ्गमात्मकं प्रपञ्चं सूने उत्पादयति । तथा हरिः पालनाधिकृते द्वितीयः पुत्रो विष्णवाख्योऽवति ; विरिञ्चिसृष्टजगदवनं करोति । तथा रुद्रः संहाराधिकृतः कालरुद्राख्यस्तृतीयः पुत्रः तदेव जगत्क्षपयते संहरते । एते च कालपुरुषाः । तथा ईशो ब्रह्मादिकारणभूतो महेश्वराख्यश्चतुर्थः पुत्रः । तदुक्तं भारते - `अहं ब्रह्मा कपिलोऽथाप्यनन्तः पुत्राः सर्वे ब्रह्मणश्चात्र वीराः । त्वत्तः सर्वे देवदेव प्रसूता एवं चेशः कारणात्मा त्वमीड्यः ।।' इति । एतत्पूर्वोक्तं ब्रह्मविष्णुरुद्रादिसर्वप्रपञ्चं तिरस्कृर्वन्नावृण्वानः, स्वस्मिन्नुपसंहरन्नित्यर्थः । स्वं स्वकीयमपि वपुः ब्रह्मदिकारणं शरीरं तिरयति स्वकारणे सदाशिबेऽन्तर्हितं करोतीत्यर्थः । ततश्च सदाशब्दः पूर्वं यस्य सः सदापूर्वः शिवः सदाशिबाख्यो भवत्पतिः । अत्र सदाशब्दपूर्वत्वं शिवशब्दस्यैव ; न तु संज्ञिनस्तदर्थस्येत्यवाच्यवचनदोषपरिहारपूर्वकं यथाकथंचित्तत्संपादनयुक्तिः, `हिरण्यपूर्वं कशिपुं प्रचक्षते' `देवपूर्वं गिरिं ते' इत्यादौ मल्लिनाथपादैः सर्वंकषासंजीवन्यादौ बहुधा प्रपञ्चिता द्रष्टव्या । क्षणचलितयोः क्षणमात्रमुत्क्षेपितयोस्तव सकलप्रपञ्चविधायिन्या भवत्या भ्रूलतिकयोराज्ञां निदेशमालम्ब्य तदिदं विधातृहरिरुद्रेशानादिरूपं सर्वं प्रपञ्चमनुगृह्णाति । स्वेच्छावशात्सृष्ट्याद्यनुग्रहवत्करोतीत्यर्थः । सर्वमत्रोपपादितव्यं देवीप्राधान्यमस्माभिः प्रागेव प्रत्यपादीत्युपरम्यते । अत्र `आत्मा वै पुत्रनामासि' `स एवायं पुरुषः प्रत्यक्षेणोपलभ्यते' सकलजननीस्तवे - `विरिञ्चाख्यां मातः सृजसि हरिसंज्ञा त्वमवसि त्रिलोकीं रुद्राख्या हरसि विदधासीश्वरतया । भवन्ती सादाख्या प्रभवसि च पाशौघदलने त्वमेवैकाऽनेका भवसि कृतिभेदैर्गिरिसुते ।।' इति । सहस्रनामादिष्वपीदं व्यक्तमेवेति तत्रैव द्रष्टव्यम् ।। २४ ।।

२५.
भ्रान्तिप्रतीतदेवतान्तरपूजातो भगवतीचरणपूजाया आधिक्यमाह - त्रयाणामिति । शिवयति भक्तलोकमिति शिवा, तस्याः संबुद्धिः हे शिवे भक्तजनशिंवकरे देवि, त्रिभिर्गुणैः सत्त्वरजस्तमोभिर्भवदीयैर्जनितानामुत्पादितानां त्रयाणां विधातृहरिरुद्राख्यानामधिकारिपुरुषाणाम् ; अपिशब्दादन्येषां सर्वेषां देवानां मध्य इत्यर्थः । तव चरणयोः पादयोर्या पूजा सपर्या विरचिता सैव पूजेत्यन्वर्थो भवति ; न भवदन्यदेवताचरणपूजा भवितुमर्हतीत्यर्थः । अत एवाहुरागमविदः - `विष्णुपूजासहस्राणि शिवपूजाशतानि च । अम्बिकाचरणार्चायाः कलां नार्हन्ति षोडशीम् ।।' इति । ``तव चरणयोर्या पूजा विरचिता सैव त्रिगुणजनितानां त्रयाणां देवानां पूजा" इति प्राचीनयोजना चाचार्यानभिमता, शेषरूपहर्यादिपूजाप्राधान्यापत्त्या सकलदेवतापूजापरमप्राप्तिस्थानदेवीचरणपूजौत्कट्यहानिप्रसञ्जनादुपेक्ष्यैव । उक्तमर्थं समाधत्ते - तथा हीति । सर्वासां देवतानां मध्ये भवच्चरणपूजैव पूजेति यदुक्तं तद्युक्तमेवेत्यर्थः । एते विधात्रादयः, हि यस्मात्त्वत्पादोद्वहनमणिपीठस्य भवच्चरणारविन्दयोरुद्वहनार्थं सिंहासनाधःस्थापितपीठविशेषस्य, निकटे समीपे, मुकुलिताः करा अञ्जलय एव उत्तंसा येषु तानि मुकुटानि येषां ते ; मुकुटधृताञ्जलयः, सन्तः शश्वत्सदा स्थिताः । यतः परेषां पूज्यत्वेनाभिमता ब्रह्मादयोऽपि शिरोनिबद्धाञ्जलिपुटा देवीचरणोपास्तिपरायणाः स्थिताः, अतो भवच्चरणपूजा पूजा, यतः पूज्यपूजनं पूजा, न ह्यपूज्यपूजनं इति भावः ।। २५ ।।

२६.
भगवतीप्रसादमहिमानमेवाह - विरिञ्चिरिति । हे सति पतिव्रताशिरोमणे देवि । पत्युदींर्धायुष्मत्ता भवत्पातिव्रत्यमहिमायत्तेति ध्वनिः । विरिञ्चिः स्रष्टापि पञ्चत्वं मरणं व्रजति ; स्वकारणे लीनो भवति । हरिः पालनकर्ता विष्णुरपि विरतिं नाशमाप्नोति ; सोऽपि विलीनो भवतीत्यर्थः । कीनाशः सर्वविनाशकः अन्तकोऽपि विनाशं भजति । धनदो दानशौण्डो धर्मपरायणः कुबेरोऽपि निधनं नाशं याति ; `निधनं नाशकुलयोः' इति विश्वः । किमुतान्ये देवा इत्यर्थः । महेन्द्राणामियं माहेन्द्री विततिरिन्द्रसमूहोऽपि संमीलिता निमीलिता दृशा यया सा सती वितन्द्री विशेषेण निद्राणा भवतीत्यर्थः । तत्पूर्वाद्दातेः `स्पृहिगृहि' इत्यादिना तन्द्रेति निपात्यते । तन्द्रायाः करणम् , तरेः त्रिर्द्रिः ; `तत्करोति' इति ण्यन्तादच इप्रत्ययः । `कृदिकारादक्तिनो ङीष् वा वक्तव्यः' इति ङीष् । अस्मिन्नेवंविधे महासंहारे महाप्रलये असौ त्वत्पतिः, भवद्भर्ता शिवः सहस्रकमले मया परिदृश्यमान इत्यर्थः । विहरति क्रीडते । भवत्पातिव्रत्यमहिमा खल्वेतदिति भावः । अत्रोक्तं सूतसंहितायाम् - `असंख्या विलयं यान्ति ब्रह्माणः पण्डितोत्तमाः । असंख्या विष्णवो रुद्रा असंख्या वासवादयः ।। एक एव शिवः साक्षात्सृष्टिस्थित्यन्तहेतवः ।' इति । श्रुतिश्च -`एक एव रुद्रो न द्वितीयाय तस्थे' इत्यादिः । सर्वमन्यत्प्रागेवोक्तमस्माभिरित्युपरम्यते ।। २६ ।।

२७.
जीवन्मुक्ततां प्राप्य वर्तमानानां भगवतीपूजाप्रकारमाह - अथवा-श्रीषोडशाक्षरीमन्त्रन्यासो द्विविधः - षोढान्यासः महाषोढान्यासश्चेति । तत्र महाषोढान्यासकर्ता नित्यशुद्धः ; तस्य जल्पादिकं जपादित्वेन पर्यवस्यति । यथोक्तं दक्षिणामूर्तिसंहितायाम् - 
``महाषोढान्यासकर्ता शुद्धो भवति सर्वदा ।
जपो जल्पो भवेत्तन्द्रा समाधिरभिधीयते ।।
त्वचा यत्क्रियते कर्मतन्मुद्रारचनं भवेत् ।
तत्तद्ध्यानं भवेदिच्छा जायते यत्र मत्प्रिये ।। 
प्रादक्षिण्यं भवेत्तत्तद्यत्र यत्र हि गच्छति ।
यत्र यत्रासने तिष्ठेत्तत्तदेव नमस्क्रिया ।।
यद्यदुच्चार्यत वाचा तत्स्त्रोत्रपठनं भवेत् ।
यदा यदा भवेत्स्वप्नस्तदनुस्मरणं भवेत् ।।
तस्मादयं महाशुद्धो भवेत्सर्वत्र सर्वदा ।"
इति । तादृशमहाषोढान्यासकर्तुः शुद्धतामाह - जप इति । हे भगवति ! सकलशब्दस्य विभक्तिपरिणामेन सर्वत्रान्वयः । सकलः सर्वोऽपि जल्प्यत इति जल्पो वाम्व्यापारः । जप्यत इति जपः ; 
``स्वाध्यायादिष्टदेवतासंप्रयोगः" इति स्मृतिसूत्राभ्यां निर्दिष्टदेवतासंनिधापको जपः, सर्वस्याप्यभिवदनस्य मातृकारूपत्वात् तस्याश्च त्वद्व्यतिरेकेणाभावात् । यद्यदभिवदनं क्रियते तत्तत्सर्वं मानसिकोपांशुवाचिकरूपत्रिविधजपत्वेन सिध्यतु । तथा मे मम सकलं समस्तमपि शिल्पं पाणीन्द्रियव्यापाराः ; मुदं देवताया रान्तीति मुद्राः संस्थापनसंनिधापनसंनिरोधनावाहनाकर्षणादयः ; तासां रचना निर्माणम् ; मुद्राणां हस्तचेष्टारूपत्वात् । हस्ताभ्यां यद्यद्विरच्यते रङ्गवल्लीकरणस्थलशोधनादि तत्सर्वं मुद्राविधानत्वेन पर्यवस्यतु । तथा सकला समस्ता अपि गतिर्गमन पादेन्द्रियव्यापारः ; प्रदक्षिणान्येव प्रादक्षिण्यम् ; स्वार्थे ष्यञ् । तदर्थं क्रमणं प्रदक्षिणविधानम् , प्रदक्षिणक्रियायाः पादेन्द्रि यव्यापारत्वात् । यद्यदुद्दिश्य यत्र यत्र गम्यते, तत्तदपि भवत्याः प्रदक्षिणविधानं सदैव पर्यवस्यतु । तथा अशनं भोजनमादिर्यस्य तत् अशनादि, भक्ष्यभोज्यलेह्यचोष्यादिकं सकलमाहुतीनां देवतोद्देशेन द्रव्यप्रक्षेपाणां विधिरनुष्ठानम् । यच्च प्राणाग्नावशनादि हूयते, तत्सर्वं त्वदुद्देशेन द्रव्यप्रक्षेपाणां विधिरनुष्ठानम् । यच्च प्राणाग्नावशनादि हूयते, तत्सर्वं त्वदुद्देशेन द्रव्यप्रक्षेप एव भवतु ; जठराग्नेर्भवदनन्यत्वादित्यभिप्रायः । तदुक्तम् - 
``अहं वैश्वानरो भूत्वा प्राणिनां देहमाश्रितः ।
प्राणापानसमायुक्तः पचाम्यन्नं चतुर्विधम् ।।"
इति । तथा संवेशः स्वापोद्वर्तनादिश्च सकलः प्रणामः दण्डवत्पतनरूपोऽभिवादनविशेषः । यद्यत्किंचित्संवेशोद्वर्तनादिकं क्रियते, तत्सर्वं भवत्प्रणामरूपमेव पर्यवस्यतु । तथा अखिलं समस्तं सुखं सुखत्वेन मन्यमानं मे त्वद्रूपान्तरस्य मम यद्विलसितं यथेच्छाविहारः सोऽपि तव भवत्याः सपर्यापर्यायः अर्हणक्रमः ; ``पर्यायः क्रमनिर्माणप्रकारावसरेषु च" इति रत्नमाला । शुश्रूषारूपा आत्मार्पणदृशा सर्वमात्मार्पणं तद्दृशा तद्रूपा ब्रह्मार्पणरूपा ; ``हलन्ताद्वा" इति टाप् । दशेति पाठे सर्वमपि पूजाङ्गं भवत्वित्यर्थः । भवतु जायताम् । यो यो विलासो मया क्रियते सोऽपि सर्वेऽपि ब्रह्मार्पणरूपेण पर्यवस्यतु । 
उक्तं च गीतासु -
``यत्करोषि यदश्नासि यज्जुहोषि ददासि यत् ।
यत्तपस्यसि कौन्तेय तत्कुरुष्व मदर्पणम् ।।" इति 
``मन्मना भव मद्भक्तो मद्याजी मां नमस्कुरु ।
मामेवैष्यसि कैन्तेय प्रतिजाने प्रियोऽसि मे ।। "
इति च । जपो जल्प इत्याद्युमात्तेनैकादशेन्द्रियगणेन यद्यदभिवदनादिकं क्रियते, यच्च प्राणाग्नौ हूयते सर्वमेतत् त्वदर्पणमेव भवत्विति भावयामि । न हि भावनादन्यत्पूजाक्रमो मुख्येऽस्तीत्यभिसंधिः ।। २७ ।।

२८.
गङ्गास्रोतोन्यायेन विरिञ्चादीनाममृतास्वादनजन्यदीर्घायुष्मत्वं संभावयतां भ्रान्त्यपनोदनाय सोपस्करमाह - सुधामिति । हे जननि ! मातर्देवि ! विधिशतमखाद्याः ब्रह्मेन्द्रप्रभृतयः, विश्वे ; समस्ताः ; दिविषदो देवाः, प्रतिभयौ भयंकरौ जरामृत्यू, विस्रंप्तामरणे ; न ह्याभ्यामन्यद्भयंकरमस्तीत्यर्थः । सुधां समुद्रमथनोत्पन्नममृताख्यं द्रव्यविशेषमास्वाद्य निपीयापि विपद्यन्ते विषादं प्राप्नुवन्ति । ब्रह्मादिकीटान्ताः सर्वे प्राणिनो विनाशिन एव ; अमृता दिवौकस इति त्वर्थवादमात्रम् । अस्मदपेक्षया किंचित्कालसंभावितजीवनादित्याचार्याः । करालमतिभयंकरं क्ष्वेलं विषाख्यं द्रव्यविशेषं, कबलितवतः ग्रासीकुर्वतः पिबतः; येन नीलकण्ठ इत्यस्य प्रसिद्धिः ।  शंभोः शिवस्य, कालकलना मृत्यूपद्रवो नेति यतो नाभवदिति यदमृतपायिनो विनश्यन्ति, विषपायी न विनश्यतीति यत् तन्मूलं तस्य विषपायिनो विनाशे अमृतपायिनां तदभावे चावश्यंभाव्ये, विषपायिनोऽपि शिवस्य विनाशराहित्यस्य मूलं कारणं तव मृतसंजीवप्रदानसमर्थायाः भवत्यास्ताटङ्कस्य कर्णभूषणस्य महिमा सामर्थ्यं खलु । भवत्कर्णावतंसदार्ढ्यमेवैतदिति वाणीलक्ष्म्यादिपातिव्रत्याद्भवत्पातिव्रत्यं सर्वलोकातिशायीति भावः । ताटङ्कमाङ्गल्यसूत्रमिति केचित् । तच्च ;  ``ताटङ्कयुगलीभूततपनोडुपमण्डला" इति सहस्रनामवचनतात्पर्यशीलिनां घीसरणिं नाध्यारोहतीत्युपेक्ष्यम् । अत एव सुवासिन्या कदाचिदपि कर्णभूषणं न परित्याज्यामित्युपदेशः । उक्तं च रतिरहस्ये -  ``गतवति दयिते तु क्कापि माङ्गल्यमात्राण्युपचितगुरुविप्रा धारयेन्मण्डनानि ।" इति ।। २८ ।।

२९.
भगवत्या शिवे कृतमनुग्रहमेव प्रकटयति-किरीटमिति । हे देवि ! एतेषु ; ब्रह्मादिषु, प्रणम्रेषु ; साष्टाङ्गं दण्डवत्पत्सु सत्सु, प्रसभं हठात्, भवनमुपयातस्य ; भवद्दर्शनार्थमकस्माद्भवनं प्रत्यागतस्य भवस्य, भवः संसारोऽस्यास्तीति व्युत्पत्त्या भवत्यैव संसारित्वं प्रापितस्य शिवस्य ; उक्तं च सकलजननीस्तवे - 
``अनाद्यन्ता भेदप्रणयरसिकापि प्रणयिनी
शिवस्थाभूर्यत्त्वं परिणयविधौ देवि गृहिणी ।
सवित्री लोकानामपि यदुदभूः शैलतनया
तदेतत्संसारप्रणयनमहानाटकमुखम् ।।"
इति । तव भवस्य पत्नीभावं प्राप्तायाः पतिव्रताशिरोमणेः भवत्या अभ्युत्थाने अभ्युद्गमने, अभिमुखागमनवेलायामित्यर्थः । पुरोऽग्रे विरिञ्चस्येदं वैरिञ्चं ब्रह्मसंबन्धि, किरीटं परिहर दूरतः कुरु । तथा कैटभमसुरं भिनत्तीति, तस्य विष्णोः, अस्पृश्यस्येति ध्वनिः । कठोरे पुरुषे शिलावन्मार्गस्थित्यनर्ह इति भावः । कोटीरे किरीटे स्खलसि । अतिभक्तस्यास्य किरीटं निस्सार्यं वा न वेति विचारयसि । न विचारयितव्यम् ; तदपि दूरीकुर्वितिभावः । जम्भारेरिन्द्रस्य मुकुटमपि जहि त्यज ; तदपि दूरीकुर्वित्यर्थः । इत्येवंरूपेण परिजनस्योक्तिः सेवकजनपरस्परालापकोलाहलो विजयते सर्वोत्कर्षेण वर्तते । अतस्त्वदन्ये देवाः निरन्तरं भवत्प्रसादाकाङ्क्षया पादपङ्कजाग्रे प्रणन्तारो वर्तन्ते । न त्वन्येषां भवती प्रणन्त्री । शिवस्य तावत् त्वत्कृतजायाभावतोऽनुग्रहात्सर्वदेवतोत्तमत्वं भवदभ्यर्चनीयत्वं च संप्रन्नमिति देव्याः सर्वोत्तमत्वं सूचितम् । उदात्तालंकारेण महाराजवृत्तान्तप्रतीतेरलंकारेण वस्तुध्वनिः ।। २९ ।।

३०.
तादात्म्यध्यायिनः फलमाह - स्वदेहेति । नित्या आद्यन्तराहित्येन ध्रुवा, तस्याः संबुद्धिः ; हे नित्ये ! षोडशनित्यारूपिणि ! ``त्यप् नेर्ध्रुवे" इतित्यप् । तथा स्वस्य देहाच्छरीरादुद्भूताभिः उत्पन्नाभिः, यद्वा-स्वस्य देहरूपे यन्त्रे प्रादुर्भूताभिरिति वा । प्रथमद्वितीयतृतीयचतुरश्रेषु संस्थिताभिः अणिमा आद्या प्राथमिका यासां ताभिः, अणिमाप्रभृतिभिः, घृणिभिः प्रकाशमानतया घृणिशब्दवाच्याभिः, प्रथमचतुरश्रवर्तिनीभः अणिमालघिमामहिमावशित्वेशित्वप्राकाम्यप्राप्तिसर्वकामप्रदायिनीभिः सिद्धिभिः; तथा द्वितीयचतुरश्रवर्तिनीभिः ब्राह्मीमाहेश्वरीकौमारीवैष्णवीवाराहीमाहेन्द्रीचामुण्डामहालक्ष्मीभिः मातृभिः, तथा तृतीयचतुरश्रवर्तिनीभिः सर्वसंक्षोभिणी, सर्वविद्राविणी, सर्वाकर्षिणी, सर्ववशंकरी, सर्वोन्मादिनी, सर्वमहाङ्कुशा-सर्वखेचरी-सर्वबीज-सर्वयोनि-सर्वत्रिखण्डाख्याभिः मुद्राभिः ; तथा षोडशदलसंस्थिताभिः  कामबुद्ध्यहंकारशब्दास्पर्शरूपरसगन्धचित्तधैर्यस्मृतिनामबीजात्मामृतशरीराकर्षिणीभिश्च अन्याभिश्च नित्यापदसंगृहीताभिः ; त्रिपुरसुन्दरी, कामेश्वरी, भगमालिनी, नित्यक्लिन्ना, भेरुण्डा, वह्निवासिनी, महावज्रेश्वरी, शिवदूती, त्वरिता, कुलसुन्दरी, नित्या, नीलपताका, विजया, सर्वमङ्गला, ज्वालामालिनी, चित्राख्याभिः षोडशनित्याभिश्च, नितरां सेव्या निषेव्या । तस्याः संबुद्धिः, हे निषेव्ये ! सेवितुं अर्हे भगवति, यः साधकः त्वां भवतीं अहमात्मेति सदा भावयति नित्यं तादात्म्यभावानां करोति, त्रिनयनस्य भवद्भक्तस्य सदाशिवस्य समृद्धिं सकलदेवताराध्यत्वादिमहदैश्वर्यम् ; यद्वा- सर्वज्ञत्वादिषडङ्गयुक्तत्वमणिमाद्यैश्वर्यवत्त्वं वा तृणयतः तृणीकुर्वतः, भवत्प्रसादावाप्ततादृशैश्वर्यवत्त्वेन तुच्छीकुर्वतः, तस्याणिमादिसेव्यां भवतीं निध्यातुरुपासकस्य, महासंवर्ताग्निः ; कल्पान्तवह्निः, नीराजनस्यारात्रिकस्य विधिं विधानं रचयति विधत्ते । अत्रार्थे किमाश्चर्यम् ? इदमत्यद्भुतं न इत्यर्थः । अतिभक्तवत्सलायाः भवत्याः तादात्म्यभावनासमवाप्तसमृद्धथा शिवेन सह स्पर्धितारं तमुपासितारं सकललोकदहनशीलज्वालाः कल्पान्तानला अपि किमपि कर्तुं अशक्नुवन्तः शिवस्येव तस्यापि नीराजनां विधाय कृतार्थीभवन्तीत्येतन्नाश्चर्यकरमिति अभिप्रायः । भावकस्य तादात्म्यं ददासीति परमार्थः ।
``कर्तापि सर्वलोकानामक्षय्यैश्वर्यवानपि ।
शिवः शिवोऽहमस्मीति वादिनं यं च कंचन ।
आत्मना सह तादात्म्यभागिनं कुरुते भृशम् ।।"
इति शिवगीतावचनादिति भावः ।। ३० ।।

३१.
भगवत्याः भक्तवात्सल्यमेव प्रपञ्चयति - चतुःषष्ट्येति । हे देवि । ताश्च ताः सिद्धयश्च तत्तत्सिद्धयः ; वश्याकर्पणमोहनोच्चाटनादयः । तेषां प्रसवे प्रतिपादने परतन्त्रैः वश्याकर्षणाद्यतितुच्छफलप्रतिपादकैः चतुःषष्ट्यसंख्याकैरागमैः । तानि च स्पष्टार्थमुच्यन्ते- ``महामायाशम्बरं च योगिनीजालशम्बरम् । तत्त्वशम्बरकं चैव भैरवाष्टकमेव च ।। बहुरूपाष्टकं चैव यमलाष्टकमेव च । चन्द्रज्ञानं मालिनी च महासंमोहनं तथा ।। वामजुष्टं महादेवं वातुलं वातुलोत्तरम् । हृद्भेदं तन्त्रभेदं च गुह्यतन्त्रं च कामिकम् ।। कलावादं कलासारं तथान्यत्कुण्डिकामतम् । मतोत्तरं च वीणाख्यं त्रोतलं त्रोतलोत्तरम् । पञ्चामृतं रूपभेदं भूतोड्डामरमेव च । कुलसारं कुलोड्डीशं कुलचूडामणिस्तथा ।। सर्वज्ञानोत्तरं चैव महाकाळीमतं तथा । अरुणेशं मोदिनीशं विकुण्ठेश्वरमेव च ।। पूर्वपश्चिमदक्षं च उत्तरं च निरूत्तरम् । विमलं विमलोत्थं च देवीमतमतः परम् ।।" इति । तेषु प्रतिपाद्यभेदाः लक्ष्मीधरे द्रष्टव्याः । सकलं समस्तं भुवनं लोकमतिसन्धाय वञ्चयित्वा, तेषां वैदिकमार्गदूरवर्तत्वेन लोकप्रतारकत्वादिति भावः । स्थितो वर्तमानः ; सिद्ध इवेत्यर्थः । न चैतावता भगवतः परमेश्वरस्य विप्रलम्भकत्वं शङ्कनीयम् । अनुलोमप्रतिलोमजात्युद्देशेन भगवता निर्मितेषु तेषु भ्रान्त्या अन्येषामपि प्रवृतेरिति । पशुपतिः अज्ञानुग्राहकः शिवः । एतेन साधुमार्गे विद्यमाने कुमार्गप्रदर्शकत्वं सूचितम् । पुनर्भूयोऽपि तव लोकानुग्रहदीक्षिताया भगवत्या निर्बन्धाद्वैदिकमार्गानुसारिशास्त्रसर्जनार्थान्निरोधात् ; `ईशानः सर्वविद्यानाम्' इति श्रुतेः तस्य सर्वविद्याकल्पनासामर्थ्यस्य परशक्तिरूपभवदनुग्रहं विनालाभाद्वैदिकमार्गानुसारैस्त्रैवर्णिकोपयोगितन्त्रप्रकल्पनाविषयात् त्वत्कृतनिर्बन्धादखिलानां पुरुषार्थानामेवैकेषां घटनायां संयोजने स्वतन्त्रं निरवग्रहं समस्तपुरुषार्थसाधकमवित्यर्थः । ते शिवाभिधानाया भवत्या इदं वक्ष्यमाणं तन्त्रं मन्त्ररहस्यम् ; तत्र शिवशक्तिवर्णयोः उभयोः सद्भावादुभयात्मकत्वं मन्त्रस्य द्रष्टव्यम् । क्षितितलं ; भूतलमवातीतरत् अवतारितवान् । अतो न भवत्याः अन्या लोकोपकारिणी करुणावती चोपासनायोग्या च देवता लभ्यत इति भावः । उक्तं च सकलजननीस्तवे-  
``परानन्दाकारां निरवधिशिवैश्वर्यवपुषं
निराघातज्ञानप्रकृतिमपरिच्छिन्नकरुणाम् ।
सवित्रीं भूतानां निरतिशयधामास्पदपदां 
भवो वा मोक्षो वा भवतु भवतीमेव भजताम्" ।। इति ।। ३१ ।।

३२.
तन्त्रं क्षितितलमवातीतरदित्युक्तम् । तादृशतन्त्रमुपदिशति शिव इति । शिवः ककारः काम ईकारः; क्षितिर्लकारः । अथेति द्वितीयखण्डप्रारम्भार्थः । रविर्हकारः, शीतकिरणः सकारः, स्मरः ककारः, हंसो हकारः, शक्रो लकारः तदन्विति तृतीयखण्डप्रारम्भद्योतकः । परा सकारः, मारः ककारः, हरिर्लकारः, इति कादिविद्यापरार्थः । हादिविद्यापक्षे - शिवो हकारः, शक्तिः सकारः । कहयोरेकारसकारयोश्च शिवशक्तिशब्दवाच्यत्वं प्रथमश्लोकोक्तं द्रष्टव्यम् । कामः ककारः, क्षितिर्लकारः । अथेति द्वितीयखण्डप्रारम्भार्थः । रविर्हकारः शीतकिरणः सकारः, स्मरः ककारः, हंसो हकारः, शक्रो लकारः । तदन्विति तृतीयखण्डप्रारम्भार्थः । परा सकारः, मारः ककारः, हरिर्लकारः । अत्र ककारर्इकारयोर्मदनबीजत्वं प्रसिद्धम् । ``लकारः पृथिवीबीजम्" इति शास्त्रान्तरात् , ``लम्पटः शक्रसंज्ञश्च लाडवीयो लकारकः", इति मातृकाकोशाच्च लकारस्य पृथिवीबीजत्वं शक्रबीजत्वं चास्त्येव । ``मन्त्रो नादः शिवो रविः", इति हकारपर्यायत्वकथनाद्रविहंसादिसूर्यनामभिः तद्ग्रहणमविरुद्धम् । ``सकारश्चन्द्रबिम्बम्" इति शास्त्रान्तरप्रसिद्धेः परायाश्चन्द्रकलारूपत्वेन च शीतकिरणपराशब्दाभ्यां तदुक्तिरविरुद्धा । ते प्रसिद्धा अमी निर्दिष्टा वर्णाः अक्षरा अवसानेषु विद्याद्वयपक्षेऽपि (तर्हि) वर्णचतुष्कपञ्चकत्रिकानां प्रान्तभागेषु तिसृभिः त्रिसंख्याभिः हृल्लेखाभिः हृदि लेखेव जाग्रति प्राणशक्तिरूपेण मन्त्राणामितिहृल्लेखाः । तदुक्तम्-
``शिवाविनाभूतशक्तिः स्वतन्त्रा निरुपप्लवा ।
समस्तं व्याप्य भुवनमीष्टे तेनेश्वरी मता ।।
व्यापृतं तेन सकलमनया चिद्विलासया ।
यस्मादखिलजीवानां मन्त्राणामपि सर्वशः ।।
हृदि लेखेव जागर्ति प्राणशक्तिरियं परा ।
हृेल्लखा कथ्यते तस्मान्मायैवाचिन्त्यवैभवा ।।
अनया रहिताः सर्वे निर्जीवा मन्त्रराशयः ।
अतस्तु सर्वमन्त्राणामियुमुद्ब्रोधनी मता ।।" इति ।
ताभिः, ``त्रिखण्डं मातृकाचक्रं सोमसूर्यानलात्मकम् " इति वचनात् आग्नेयसौरसौम्यखण्डानां मध्यस्थत्वेन रुद्रविष्णुब्रह्मग्रन्थिस्थानीयैः शिवयोरुभयोर्वाचकैर्भुवनेश्वरीबीजैर्घटिका योजिताः सन्तः, हे जननि ! ``भगः शक्तिर्भगवान्काम ईश उभादाताराविह सौभगानाम्" इति श्रुतेः, भक्तानां समस्तसौभाग्यजनके देवि ! तव भवत्या नाम्नो भवदभिधायकस्य ;
``कामो योनिः कमला वज्रपाणिर्गुहा हसा मातरिश्वाभ्रमिन्द्रः । 
पुनर्गुहा सकला मायया च पूरूच्येषा विश्वमातादिविद्या ।।"
इति ऋग्वेदान्तःपाति - त्रिपुरोपनिषद्विदितस्य ;
``यस्य वा पश्चिमं जन्म यदि वा शंकरः स्वयम् ।
तेनैव लभ्यते विद्या श्रीमत्पञ्चदशाक्षरी ।।"
इत्यागमप्रसिद्धस्य मन्त्रराजस्य प्रधानरमाबीजेन सह षोडशाक्षरीरूपत्वेन षोडशसंख्यारूपदर्शादृष्टादिषोडशतिथ्यात्मकत्रिपुरसुन्दरीमुखषोडशनित्यासेवितस्य प्राथमिकान्तिमयोः ककारलकारयोः प्रत्याहरणात् ; 
``षोडशेन्दोः कला भानोर्द्विर्द्वादश दशानले ।
सा पञ्चाशत्कला ज्ञेया मातृकाचक्ररूपिणी ।।"
इति वचनादिन्द्रादिपञ्चाशत्कलारूपाणाम् ; स्वरप्रथमाकारस्य ककारषकारमेलनात्मकेनान्तिमेन क्षकारेण प्रत्याहारे सत्यक्षमालात्वेन संगृहीतमातृकारूपस्यास्य मन्त्रस्यवयवतां प्रतीकत्वम् ; वर्णसमुद्रायरूपत्वात्तस्येति भावः । भजन्ते प्राप्नुवन्ति; मन्त्ररूपतां प्राप्ता भवन्तीत्यर्थः । तव मन्त्ररूपाया भवत्या अवयवतां भजन्ते, नामेति, वा योजना । एतन्मन्त्रजपादखिलेष्टार्थसिद्धिः आरण्यकोपनिषद्विदितेति सर्वं लक्ष्मीधरे द्रष्टव्यम् । उक्तं च त्रिपुरोपनिपदि -
``कामी कलां कामरूपां चिकित्वा नरो जायते कामरूपश्चकाम्यः
परिस्रुतं झषमाद्यं पलं च भक्तानि योनीः सुपरिष्कृतानि ।
निवेदयन्देवतायै महत्यै स्वात्मीकृत्य सुकृती सिद्धिमेति ।।"
इति । अर्थान्तरं च प्रतीयते । हे जननि ! सर्वदेवतामातर्देवि ! शिवः सदाशिवः, तेन तज्जन्या भवमृडहरा गृह्यन्ते । शक्तिः त्रिपुरसुन्दरी ; तेन च षोडशनित्या अन्याश्चोच्यन्ते । कामशब्देन मन उच्यते । तेन तदुत्पन्नाः कामसंकल्पादयः सर्वे संगृह्यन्ते ; ``कामः संकल्पो विचिकित्सा", इत्यादिश्रुतेः । क्षितिर्भूमिः, तेन भूतपञ्चकादिकं संगृहीतं भवति । अथानन्तरं रविः ; क्षित्यादिसर्वावभासकः सत्यः । एतेन सूर्यागन्योरेकसंबन्धादग्निर्गह्यते । शीतकिरणः चन्द्रः, स्मरः तत्सहचरो मदनः, हंसो ब्रह्मा, शक्र इन्द्रः । तदनु अनन्तरं परा अन्याश्च शक्तयः । म्रियन्ते अनेनेति मारो यमः, हरिर्विष्णुः, उभयोः प्राधान्यात् आद्यन्तयोर्ग्रहणम् । अवसानेषु कैलासवैकुण्ठादितत्तत्स्थानेषु घटिताः त्वयैवावस्थापिताः तत्र प्रसिद्धा अमी वर्णाः भवदीयरूपान्तराः तिसृभिः त्रिविधाभिः हृल्लेखाभिरन्तःकरणराजिभिः सात्त्विकराजसतामसवृत्तिभिः, तव भवत्या नाम्नः अवयवतां प्रतीकम् , स्वार्थे तल् । भजन्ते प्राप्नुवन्ति । अक्षरदेवतीभूय सेवन्त इत्यर्थः ।। ३२ ।।

३३.
एवं मन्त्रमुपन्यस्य बाह्यपूजाजपादिनिषेधपूर्वकमैश्वर्यकामिनां जपप्रकारं सूचयति - स्मरमिति । हे नित्ये ! एके केचित् समयिनः ; निरवधिमहाभोगरसिकाः, अपरिमितैश्वर्यसुखानुभवलोलुपाः सन्तः, तव ; भवत्या मनोर्मन्त्रस्यादौ प्रथमतः, स्मरं मदनबीजम् ; योनिं भुवनेश्वरीबीजम् ; लक्ष्मीं रमाबीजं ; चेति त्रितयं वर्णत्रितयं, निधाय संयुज्य । अत्र केचित् - स्मरं ककारं, योनिमेकारं , लक्ष्मीमीकारं निधाय संयुज्येति व्याख्याय, अत्र भोगप्रदायाः, कादिविद्याया उद्धारः ; शिव शक्तिः काम इत्यत्र मोक्षप्रदहादिविद्याया उद्धारश्चेत्याहुः । चिन्तामणिभिः चिन्तितार्थप्रदैः मणिविशेषैरेव गुणैर्निबद्धोऽक्षवलयः अक्षमाला यैस्ते तथोक्ताः सन्तः ; यद्वा - सकलेष्टदातृत्वाच्चिन्तामणिः मातृका तद्रूपो गुणः, तन्निबद्धाक्षरवलयः ;  क्षकारं मेरुं कृत्वा अनुलोमप्रतिलोमतया वलयाकारेण भ्राम्यमाणः सन् अक्षरमालेति प्रसिद्धो वलयो यैस्ते । परिजप्येति शेषः । सुरभिघृतधाराहुतिशतैः कामगवीघृतधाराहोमशतैः । शिवा शक्तिस्त्रिकोणमित्यर्थः ; तत्र स्थितो अग्निः शिवाग्निः । यद्वा - शिवाग्निर्ज्ञानवह्निः, जातकर्मादिषोडशसंस्कारसंस्कृतः, संवित्कमलसमारोपितत्रिकोणान्तर्वर्तिसंविद्रूपो वा आवाहितवागीश्वरीवागीश्वररूपकामेश्वरीनामको वह्निः । एतेन बाह्यपूजाहोमादिनिषेधः कृत इति लक्ष्मीधरादयः । तत्र जुह्वन्तः होमं कुर्वाणाश्च सन्तो भजन्ति सेवन्ते । महैश्वर्यकामिनस्त्वेवं जप्त्वा मानसिकमेव होमादि कुर्युरित्येवमुपदेशः । अहोभवन्मन्त्रजपकाल एव महैश्वर्यावाप्तिर्भवत्युपादसकानामिति कामघेनु (सुरभि) चिन्तामणिपदप्रयोक्तृणामभिप्रायः ।। ३३ ।। 

३४.
ननु हादिकादिरूपविद्यादिभेदोपपादनेन हादेः कामेश्वरप्रधानत्वात् कादेश्च कामेश्वरीप्रधानत्वान्मोक्षभोगरूपफलभेदोपपादनाच्च भगवतोर्भेद एव प्रतीयते । तत्कथमनयोरभेदोनिर्दिष्टो विरुद्धवत्प्रतीयमान इत्यत्राह - शरीरमिति । समग्रैश्वर्यादय उत्पत्त्यादयो वा षड्गुणाः भगाः ते अस्याः सन्तीति भगवती । यद्वा - भगाश्च क्रियायोनयः, ते अस्याः सन्ति प्रतिपादकत्वेनेति भगवती, तस्याः संबुद्धिः हे भगवति ! षड्गुणैश्वर्यसम्पन्ने ! ``भगः शक्तिर्भगवान् काम ईशः" इति श्रुतेः, स्वयं भगशब्दार्थीभूय देवस्य भगवन्नामवाच्यताप्रदे देवि ! त्वं शक्तिरूपिणी भवती शंभो शिवस्याष्टमूर्तित्वेन वर्तंमानस्येति शेषः । शशिमिहिरौ सूर्याचन्द्रमसावेव वक्षोरुहयोर्युगं यस्य तत्; सूर्याचन्द्रमसोरूपकुचचिह्नितमित्यर्थः । उक्तं च -
``सूर्यचन्द्रौ स्तनौ देव्यास्तावेव नयने स्मृतौ ।
उभौ ताटङ्क्युगलमित्येषा शाश्वती श्रुतिः ।।"
इति । शरीरं देहः । अतो हेतो; तव भवत्या अनघं निर्मलमात्मानं देहं नवात्मानं नवसंख्यात्मकम् । शिवस्य पृथिव्यप्तेजोवाय्वाकाशसूर्यचन्द्रयजमानरूपेणाष्टमूर्तित्वापत्तेः । तत्र च सर्वत्र शक्तिरूपेण भवत्या वर्तमानत्वादष्टमूर्तित्वं, मूलरूपैक्येन नवात्मकत्वं चेतिभावः । उक्तं च सकलजननीस्तवे -
भुवि पयसि कृशानौ मारुते खे शशाङ्के सवितरि यजमानेऽप्यष्टधा शक्तिरेका ।
वहसि कुचभराभ्यां या विनम्रापि विश्वं, सकलभुवनमातः पाहि मामित्यवोचम् ।।
त्वयासौ जानीते रचयति भवत्यैव सकलं, त्वमेवैतत्सर्वं त्वमसि तनवोऽप्यस्य विविधाः ।
गतः साम्यं शंभुर्वहति परमं व्योम वपुषा, तथार्प्धं भूत्वा विहरसि शिवस्येति किमिदम् ।।
इति । यद्वा - तवात्मानं देहं नवात्मानं नवव्यूहात्मकं मन्ये जानामि । परमशिवदेहमिवेति भावः । आनन्दभैरवनामकस्य परमशिवस्य नवात्मनामकत्वात् तत्तादात्म्याद् भवत्या अपि नवात्मत्वं जायेतैवेत्यर्थः । नवव्यूहस्तु - ``कालव्यूहः कुलव्यूहो नामव्यूहस्तथैव च । ज्ञानव्यूहस्तथा चित्तव्यूहः स्यात्तदनन्तरम् ।। नादव्यूहस्तथा बिन्दुव्यूहः स्यात्तदनन्तरम् । कलाव्यूहस्तथा जीवव्यूहः स्यादिति ते नव ।।" इति । कालव्यूहो नाम - निमेषादिकल्पान्तावच्छिन्नः कालसमुदायः । सूर्यचन्द्रयोरपि तदवच्छेदकत्वात्तत्रान्तर्भावः । कुलव्यूहो नाम - नीलादिरूपस्कन्धः । नामव्यूहः - संज्ञास्कन्धः । ज्ञानव्यूहः - विज्ञानस्कन्धः । चित्तव्यूहः - अहं कारादिपञ्चकस्कन्धरूपोऽहंकारचित्तबुद्धिःमहन्मनांसि । नादव्यूहः - (परादिप्रभृति) रागेच्छा(प्र)कृतिप्रयत्नस्कन्धः । अनेन मायाद्याः परापश्यन्त्यादयः संगृहीताः । बिन्दुव्यूहः - मूलाधारादिषट्चक्रस्कन्धः । कलाव्यूहः - पञ्चाशद्वर्णस्कन्धः । जीवव्यूहो नाम - भोक्तृस्कन्धः । सर्वमन्यत् लक्ष्मीधर द्रष्टव्यम् । यदा नवात्मक (नवाक्षर) कूटविद्याप्रतिपाद्यं शिवं मन्ये । तथा च प्राचीनाभियुक्तवचनम् -
``पातालपादमवनीजघनं रवीन्दुवक्षोजशालि हरिदाननमभ्रकेशम् ।
वैराजमम्ब भजतां तव दिव्यरूपं क्रीडा (कीटा) यते विधिहरीन्द्रसुरादिकोटिः ।।"
इति । अतो हेतोः शेषः अप्रधानम् । शेषोऽस्यास्तीति शेषी प्रधानमित्ययं संबन्धः शेषशेषि भावसंबन्धः । तदुक्तम् -
``शेषपोषणकृच्छेषी गुणभावो न तात्विकः ।
भृत्यादिगौरवख्यात्यै भूपादिगुणभाववत् ।।"
इति । अथवा शिवाभिवृद्धेः शक्त्यायत्तत्वात् शक्त्यभिवृद्धेः शिवायत्तत्वात् पारार्थ्यं वा शेषशेषिभावः ; ``शेषः परार्थत्वात्", इति जैमिनिसूत्रात् । बीजाङ्कुरयोरिव, देवयोरविनाभावसंबन्धादविनाभावो वात्र चन्द्रचन्द्रिकयोर्वा वागर्थयोरिव वा शेषशेषिभावः प्रयोज्यप्रयोजकभावो वा संबन्धः । अयमभिप्रायः - प्राथमिकश्लोक एव सूचित इति अवगन्तव्यम् । समो रसो ययोस्तौ समरसौ समानसुखानुभवौ परश्चासावानन्दश्च परानन्दः । परानन्दे परा च परश्च तौ । समरसौ च तौ परानन्दपरौ च तयोः समप्रधानभावापन्नरसानुभवपरयोरित्यर्थः । अत्र च श्रतिः -
``भगः शक्तिर्भगवान् काम ईश उभा दाताराविह सौभगानाम् ।
समप्रधानौ समसत्त्वौ समोतयोः समशक्तिरजरा विश्वयोनिः ।।"
इति । वां युवयोरुभयसाधारणतया उभयसमानतया स्थितोऽवस्थितः । उभयोश्च रसानन्दानुभवप्राधान्यात्तादात्म्येन नवात्मतापत्त्या शेषशेषिभावोऽपि पूर्वोक्तलक्षणः समान एवेति न देवयोर्भेदाभेदशङ्कावकाशः । उक्तं च सूतसंहितायाम् -
``जाड्यज्ञानमहामायालक्षणाविद्यया सह ।
अभेदेन स्थितं विप्राः परात्परतरं परम् ।।
स्वप्रधानतयोपास्यं तथैवास्वप्रधानतः ।
समप्रधानरूपेणाप्यादरेण मनीषिभिः ।
समप्रधानरूपेण तत्त्वं ध्यायन्ति सादरम् ।।" इति ।। ३४ ।।

३५.
इदानीं देव्या अष्टमूर्तित्वप्रकाशनाय सर्वभावेन स्तुतिमनुसंधत्ते-मन इति । शिवस्य युवतिर्जाया तस्याः संबुद्धिः, हे शिवयुवति ! भगवति ! शिवयुवतिभावेनेत्येकपदं वा । मनः `होष्यामि', इत्येतत्संकल्पकर्तृत्वाद्यजमानोऽपि त्वमेवासि । तथा व्योम अवकाशप्रदातृ आकाशमपि त्वमेवासि । मरुत् प्राणप्रदाता वायुरपि त्वमेवासि । मरुत्सारथिः पाकदाहादिलक्षणाग्निरपि त्वमेवासि । आपः सर्वलोकजीवनप्रदानादापश्च त्वमेवासि । भूमिः, सकललोकधारिणी भूश्च त्वमेवासि । एवमष्टसु मूर्तिषु षण्मूर्तय उक्ताः । ``चन्द्रमा मनसो जातः" इति श्रुतेः कार्यकारणयोरभेदोपचारात्, ``अह्नोऽग्निः । ताम्रोऽरुणः । ता अविसृष्टौ", इति श्रुतेः सूर्याग्न्योरनपायाच्च मनोमरुत्सारथिपदाभ्यामेव सूर्याचन्द्रमसरूपं मूर्तिद्वयं संगृहीतमेवेत्यष्टौ मूर्तयः संपन्नाः । त्वयि भवत्यां परिणतायामुक्ताष्टमूर्तिरूपेण परिणामं प्राप्तायां परमेतद्व्यतिरिक्तं परमन्यं नहि खलु । भवद्व्यतिरेकेण एतद्व्यतिरेकेण च न किंचिदस्ति खल्वित्यर्थः । उक्तमेवार्थं दृढीकर्तुमाह-त्वमेवेति । त्वमेव भवत्येव बिच्चासावानन्दश्च चिदानन्दः, तस्य ब्रह्मणः शिवस्य आकारं स्वरूपं विश्ववपुषा मह्यादिमूर्त्यष्टकशरीरेष परिणमयितुं परिणामं कारयितुं भावेन शक्त्या स्वात्मानां स्वस्वरूपं बिभृषे । स्वस्वरूपं शक्तिरूपेण परिणतमूर्त्यष्टके अनुस्यूतं करोषीत्यर्थः । उक्तं च सकलजननीस्तवे - ``महीपाथोवह्निश्वसनवियदात्मेन्दुरविभिर्वपुभिर्ग्रस्तांशैरपि तव कियानम्ब महिमा । अमून्यालोक्यन्ते भगवति न कुत्रप्यणुतरामवस्थां प्राप्तानि त्वयि तु परमव्योमवपुषि ।।" इति प्रातीतिकोऽर्थः ।
आगमरहस्यार्थस्तु-हे देवि ! मनः आज्ञाचक्रे सूक्ष्मरूपेणावस्थितं मनस्तत्वं त्वमसि । तथा व्योम विशुद्धिचक्रस्थमाकाशतत्वं त्वमेवासि । असीति त्वमर्थे अव्ययम् । मरुत् अनाहतचक्रस्थं वायुतत्त्वं त्वमसि । मरुत्सारथिः स्वाधिष्ठानचक्रगतमग्नितत्वं चासि । आपः मणिपूरस्थं जलतत्वं च त्वमसि । त्वं भूमिः; मूलाधारगतं भूतत्त्‌वं चासि । एवं रूपेण पञ्चभूतसूक्ष्मात्मककार्यकारणरूपेण त्वयि भवत्यां परिणतायां परिणाम्य वर्तमानायां सत्याम्; यद्वा-परिणामशब्दोऽयं विवर्तपरः । एवंविधरूपान्तरेण स्थितायामित्यर्थः । न हि परं त्वद्विना अन्यन्नास्ति खलु । पिण्डाण्डब्रह्माण्डयोरेकरूपेण सर्वत्र तवैव वर्तमानत्वादिति भावः । तदुक्तम् -``त्रिपुरा परमा शक्तिराद्या जाता महेश्वरी । स्थूलसूक्ष्मविभागेन त्रैलोक्योत्पत्तिमातृका ।। कबलीकृतनिःशेषतत्वग्रामस्वरूपिणी । अस्यां परिणतायां तु न किंचित्परमिष्यते ।।"-इति । त्वं भवत्येव । न हि भवत्याः परिणामयिता अन्योऽस्तीत्येवकारार्थः । स्वात्मानं स्वस्वरूपं विश्ववपुषा व्यापकेन पूर्णेन रूपेण । पृथिव्यादिस्थूलप्रपञ्चः, तत्कार्यं विराट्, तदभिमानी विश्वः, तद्रूपेणेति वा । परिणमयितुं चिदानन्दयोः चिच्छक्तिब्रह्मणोः आकारं स्वरूपं भावेन इच्छया बिभृषे । इच्छयैव सिसृक्षादिकायां शक्तिः शिव इति रूपद्वयमङ्गीकृतम् । अन्यथा त्वमेवैकेत्यभिप्रायः ।। ३५ ।।

३६.
अथ पूर्वोक्तमूलाधारादिचक्रषट्कव्युत्क्रमेणाधिष्ठानदेवतारूपयोः शिवयोर्ध्यानं संभावयति - तवेत्यादिना-हे देवि ! तव भवत्या आज्ञाचक्रे निदेशाचरणे तिष्टतीति तम् त्वदाज्ञानुवर्त्तिनमित्यर्थः । यद्वा - आज्ञाचक्रे भ्रूमध्यवर्त्तिनि चक्रे स्थितं (भगवति) इति विग्रहेऽप्याधारादिचक्रावस्थानावश्यंभावात् तत्राऽपि स्वस्वरूपयोः शिवशक्त्योः भावना इत्यभिप्रायः । तपनशशिकोटीनां द्युतेर्धरं कोटिसूर्यचन्द्रसमानकान्तिमित्यर्थः । परचिता परया चिच्छक्त्या, परिमिलितं पार्श्वद्वयं यस्य तम् ; तया संवलितमित्यर्थः । परं परमात्मानं, शंभु देवं, वन्दे नमामि । लोकः उपासको जनः, यं परचित्संवलितं परशिवम्, आराध्य निध्यायन् सन्, रविशशिशुचीनां सूर्यचन्द्राग्नीनां, अविषये अगोचरे, `न तत्र सूर्यो भाति' इति श्रुतेः । निर्गता लोकाः निरालोके । `निरातङ्के' इति पाठे आतङ्करहिते । भालोकभुवने स्वयंप्रकाशे ज्योतिर्मये लोके, निवसति वर्तते । इति प्रातीतिकोऽर्थः ।
आगमार्थस्तु - तव त्वत्संबन्धिनि । ``राहोः शिरः" इतिवदभेदे वा षष्टी । आज्ञाचक्रे भवद्रूपमनस्तत्त्वात्मके भ्रूमध्यसंस्थिते द्विदले चक्रे तिष्टतीति तम् । यदुक्तम् लक्ष्मीघरेण `` `तावज्ञाचक्रस्थम्' इति तवशब्देन साघकस्य भ्रूमध्यान्तरश्रीचक्रान्तर्गतशिवचक्रचतुष्कं कथ्यते । न तु द्विदलं पद्मं, तवेतिपदानन्वयात्" इति तदविचारिताभिधानम् । संबोध्यप्रघानस्य युष्मच्छब्दस्य अत्र भगवतीविषयत्वेन साधकपरत्वकथनानौचित्यात् । तत्कथने च प्रकरणविच्छेदापातात् । शिवचक्रचतुष्ककथने प्रकृतार्थहानाप्रकृतार्थस्वीकारापत्तेश्च । अस्मदुक्तरीत्या मुख्यार्थहानाप्रकृतार्थस्वीकारापत्तेश्च । अस्मदुक्तरीत्या मुख्यार्थलाभे च(क्र)गत्यनुसरणप्रयोजनाभावाच्चेति । तपनशशिनोः सूर्याचन्द्रमसोः अनाहताज्ञाचक्रस्थयोरित्यर्थः । कोटिद्युतेः प्रकृष्टद्युतेः धरम् । ``कोटिः प्रकर्षचापाग्रसंख्यापक्षान्तरे त्रिषु" इति रत्नमाला । परचिता परचिदम्बाख्यया देव्या, परिमिलिते पार्श्वे यस्य तम्, परं शंभुं परशंभुनाथाख्यं देवं वन्दे अभिवादये स्तौमीत्यर्थः ।
लोक्यते देवस्वरूपमनेनेति लोकः साधकजनः । यत्तवाज्ञाचक्रस्थं परचिदम्बासंवलितं देवमाराध्यन् भक्त्या ध्यायन् रविशशिशुचीनां स्वाधिष्टानानाहताज्ञाचक्राग्रवर्त्तिनामग्निसूर्यचन्द्राणामविषये अगोचरे, षष्ट्युत्तरत्रिंशत्संख्याकसूर्यचन्द्राग्निकिरणानाम्, आधाराद्याज्ञाचक्रपर्यन्तमेव संचारात् इति भावः । निरालोके निर्गत आलोको यस्मात् निरालोकः, तस्मिन्नक्षीणालोकसत्वादिति भावः । भालोकभुवने नित्यज्योत्स्नामये लोके सहस्रकमले निवसति हि, तत्सायुज्यं प्राप्य वर्तते खलु । एवंविधं तं वन्दे इत्यन्वयः । श्रीचक्रात्मकसहस्रदलमध्यवर्ती चन्द्रो नित्यकलोऽक्षीणप्रभः आज्ञाचक्रोपरिस्थक्षयवृद्धिमत्कलाविशिष्टाच्चन्द्रादन्य इत्यागमः ।। ३६ ।।

३७.
अथ आकाशतत्त्वात्मकविशुद्धिचक्राधिष्ठानदेवताद्वन्द्वं स्तौति विशुद्धाविति । हे देवि ! भवत्या विशुदौ त्वदीयलीलाविग्रहकण्ठस्थानस्थिते भवदात्मकाकाशतत्त्वरूपे वा विशुद्ध्याख्ये चक्रे, स्थितं शुद्धस्फटिकवद्विशदं त्रासादिदोषरहितस्फटिकमणिवत्स्वच्छम् । व्योम्नः स्थूलरूपस्य विशुद्धिवर्तिनः सूक्ष्मरूपस्य च आकशतत्त्वस्य जनकमुत्पादकम् ; ``आत्मन आकाशः संभूतः", इत्यादि श्रुतेरिति भावः । शिवं शिवाख्यं देवं, शिवेन समानं व्यवसितं प्रयत्नो यस्यास्तां देवीं शिवा(म)म्बाख्यामीश्वरीं च वन्दे नमामि । तयोः प्रभावमाह-जगती साधकलोकः, शशिकिरणसारूप्यसरणिं चन्द्रमयूखसाम्यपरिपाटीं, यान्त्याः ; गच्छन्त्याः, ययोः देवयोः कान्त्याः द्युतेः, विधूतान्तर्ध्वान्ता निरस्तान्तरतमःस्तोम सती, चकोरी चन्द्रिकापायिपक्षिविशेषाङ्गनेव विलसति प्रकाशते । यथा ज्योत्स्नामृतपानेन चकोरी विधूतान्तरपिपासारूपतमःस्तोमो भवति, तद्वत् देवतासंबन्धिसुधापानेन साधकलोकः संतुष्टो भवतीति भावः । विशुद्धिचक्रे साधकसामर्थ्यवशेन सूर्यचन्द्रकिरणनिरोधे तत्रत्ययोः शिवयोः देहप्रभयैव ज्योत्स्ना जायते । तथा च साधकलोकस्तृप्यतीत्यागमः ।। ३७ ।।  `` " `` "  `` " `` "  `` "

 `' `' `' `' `' `' 
 
  `` "  `` " `` "  `` " `` "  `` " `` "  `` " `` "  `` " `` "  `` " `` "  `` "

 `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
ऽ  ꣳ   `` "  `` "  `` "  `` "  `` "  `` "  `` "  `` " !
