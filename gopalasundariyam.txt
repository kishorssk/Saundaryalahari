१.
गोपालसुन्दरीयम् ।
श्रीगणेशाय नमः 
वारंवारमुदासस्मितमुखः शिक्योपरि स्थापितं, 
हारं हारमुदूखलोपरिगतं हैयङ्गवीनं हठात् ।
आयान्तीं पुरतो विलोक्य जननीमादाय यष्टिं करे,
धावंधावमिह प्रकाशितभयः पायात्स भावार्भकः ।।
कह्लारोत्पलकैरवाम्बुजदलन्माकन्दसन्मञ्जरीः
कोदण्डं करपङ्कजेन दघतीं पुण्ड्रेक्षुदण्डोद्भवम् ।
सौवर्णाङ्कुशपाशपाणिमरुणामारक्तवस्त्रावृता-
माताम्राम्बुजसंस्थितां त्रिनयनां चन्द्रार्धचूडां भजे ।।
[प्रणम्य शङ्कराचार्यचरणाम्बुरुहद्वयम् । 
आनन्दलहरीस्तोत्रं विष्णुपक्षेऽपि लक्षये ।।]
ननु हरिहरविरिञ्च्यादिदेववृन्दमपास्य किमिति कात्यायनीस्तुतेराचरणमिति शिष्यशङ्कामपनिनीषुराह - शिवः शक्त्येति । कल्याणरूपः सदाशिवः अविद्यातत्कार्योपार्जितजन्ममरणाद्यनेकक्लेशरूपामङ्गलरहितत्वात् , शक्त्या कर्तुमकर्तुमन्यथाकर्तुं शक्त्या त्रिगुणात्मकप्रकृत्त्या विद्यापरनामधेयया यदि युक्तः परिष्वक्तो भवति तदा प्रभवितुं प्रभुतां विधातुं शक्तः संमर्थो भवति, सृष्ट्यादिकार्येऽनुग्रहलक्षणं यत्कारणं तत्र शक्तो भवति, अविद्यावच्छिन्नस्यैव ब्रह्मणो जगन्निर्माणे शक्तत्वादिति भावः । ननु स्वतः प्रयोजनाभावात् कथं तस्य सृष्ट्यादौ प्रवृत्तिरित्यत आह - देव इति । दीव्यति क्रीडति इति देवः, तथा च क्रीडार्थमेव प्रवर्तते भगवान् सृष्ट्यादौ न पुनः प्रयोजनमुद्दिश्येति भावः । न चेदेवं तथा चेन्न युक्तः तदा स्पन्दितुमपि न कुशलः न क्षमः, तस्य स्वतो निर्धर्मकत्वादिति, तदुक्तम् -"शक्त्या विना शिवे सूक्ष्मे नाम धाम न विद्यते ।" इति । एतेन निर्गुणस्य सृष्ट्याद्यकर्तृत्वाद् गुणत्रयात्मकमायानुग्रहापेक्षोक्ता इदञ्च वेदान्तिमते अन्यमतेऽपि पुरुषस्य शिवस्य भवानीरूपशक्तिसंयोगादेव जगत्कर्तृत्वं नान्यथेत्युक्तम्, तेन च क्षित्यादिकं स्त्रीपुंसोभयजन्यं कार्यत्वात् मनुजपशुपक्षिसरीसृपादिशरीरवदित्यनुमानं सूचितम् । न च कार्यत्वस्य कर्तृजन्यत्वमात्रव्याप्यत्वेन दृष्टान्तमात्रगतधर्मस्य साध्यत्वेनोत्कर्षसमाप्तेः, नवाङ्कुंरादेः पक्षकुक्षिनिक्षेपवन्ममापि घटादेस्तथात्वात् , न च सकर्तृकत्वानुमाने प्रमाणमात्रसहकारिलाघवादेव तत्सिद्धिपराहतत्वमिति वाच्यम् । द्वयोरपि प्रत्येकमेकत्वसङ्ख्याकार्यत्वात् । अन्यादृशैकत्वस्य गुरुत्वात् अनुमितावुपनीततद्भावस्वीकारेऽतिप्रसङ्गाच्च प्रत्येकसाधनाच्च तव "विश्वतश्चक्षुः" इत्यादि श्रुतेः विपक्षबाधकवन्ममापि "अजामेकाम्" इत्यादिश्रुतेर्विपक्षबाधकत्वात् । अथ च शिवः शवशब्दः शक्त्या एकारेण अकार इकारात्मकेन यदि युक्तो भवति तदा प्रभवितुं स्वकार्यं भगवदुपस्थितिं कर्तुं शक्तो भवति, न चेदेवं तदा स्पन्दितुं स्वकार्यं भगवदुपस्थितिं कर्तुं शक्तो भवति, न चेदेवं तदा स्पन्दितुमपि ओष्ठपुटविभागमपि कर्तुं न शक्तः, शकारवकारयोर्निःस्वरूपयोरुच्चारयितुमशक्यत्वात् । अत एव "शक्त्या विना शिवे सूक्ष्मे नाम धाम न विद्यते", इत्यत्र नामपदमनुच्चार्यमाणस्वार्थसूक्ष्मपदञ्चोपात्तम् ।़
अथवा शिवः ककारादिक्षकारान्तः पञ्चत्रिंशद्वर्णात्मकः शक्त्या अकारादिविसर्गान्तषोडशस्वररूपया युक्तो यदि भवति, तदा प्रभवितुं वेदादिरूपतया व्यक्तीभवितुं शक्तो भवति । न चेदेवं तदा स्पन्दितुमपि ताल्वोष्ठपुटस्पन्दनमपि कर्तुं न कुशलः क्षमः । तदुक्तं शारदायाम् - "विना स्वरैस्तु नान्येषां जायते व्यक्तिरञ्जसा । शिवशक्तिमयानाहुरस्माद् वर्णान् मनीषिणः" ।। मातृकाभूषणेऽपि - "ककारादिक्षकारान्ता वर्णास्ते शिवरूपिणः । समस्तव्यस्तरूपेण षट्त्रिंशत्तत्त्वविग्रहाः ।। अकारादिविसर्गान्ताः स्वराः षोडश शक्तयः । नित्याः षोडशकात्मानः परस्परसमायुताः ।। शिवशक्तिमया वर्णाः शब्दार्थप्रतिपादकाः । शिवः स्वरपराधीनो न स्वतन्त्रः कथञ्चन ।। स्वराः स्वतन्त्रा जायन्ते न शिवस्तु कदाचन ।"
अथवा शिवो हकारः शक्त्या बालातृतीयव्रीजरूपया तेन प्रासादपरामन्त्रोद्धारः प्रभवितुं मन्त्ररूपतां गन्तुं स्पन्दितुमदृष्टविशेषजननमपि कर्तुं समर्थः । यद्वा शिवो बिन्दुः शक्त्या विसर्गेण तेनानुत्तरमन्त्र उक्तः । तदुक्तं शिवदृष्टौ -"अहं बिन्दुर्विसर्गस्त्वमावयोर्योगतः परः । प्रकाशितोऽनुत्तराख्यो वर्णो वर्णेष्वनुत्तरः ।" इति । योगिनीहृदयेऽपि - "शून्याकाराद् विसर्गान्ताद् बिन्दुः प्रस्पन्दसंविदः । प्रकाशपरमार्थत्वात् स्फुरत्तालहरीयुतात् ।। प्रसृतं विश्वलहरीस्थानं मातृत्रयात्मकम् ।।" इति । एतेन `शक्तः प्रभवितुं' इत्यपि व्याख्यातम् । 
अथ वा शिवो हकारः शक्त्या एकारेणेति द्व्यक्षरः वाग्वादिनीमन्त्र उक्तः "अनन्तो लकुलीशश्च विद्या वाग्वादिनी मता ।" इति विद्याप्रकाशिनीवचनात् । अथवा सैव पञ्चाक्षरोद्रारोऽयं यथा शिवः शिवशब्दशक्त्या एकारेण नमःपदेन च युक्तः शक्तितस्तुर्यवर्णोऽयमित्यादावेकारल `प्रणवो बीजमाख्यातं नमः शक्तिरुदीरिता' इत्यादौ नमःपदस्य च शक्तिपदार्थताप्रतिपादनात् एकारेण च चतुर्थ्यैकवचने ङे इत्यस्योक्तिः, ङ्कारलोपात् प्रभवितुं मन्त्ररूपेणाभीष्टादिफलं दातुम् । न चेदेवमित्यादेः प्रातिपदिकमात्रस्य मन्त्ररूपताभावेन यत्किञ्चित्फलदानेप्यसमर्थ इत्यर्थोन्नेयः, यतः शिवस्यापि सामर्थ्यप्रदा भवती अतो हेतोस्त्वां प्रणन्तुं स्तोतुं वा अकृतपुण्य अनुपार्जितसुकृतः कथं प्रभवति समर्थो भवति । न केवलं पञ्चब्रह्मान्तर्गतसदाशिवस्यैव त्वत्सापेक्षताऽपि तु ब्रह्मान्तरस्यापि इत्याह - "हरिहरविरिञ्च्यादिभिरपि" विष्णुशिवब्रह्मादिभिराराध्यां समर्चनीयामित्यर्थः । पाशाद्यक्षराभिप्रायेण वा योजनीयमिदं पद्यम् । यथा - द्वितीया, अतस्त्वामाराध्यामिति पदच्छेदः, तेन शिवः शक्त्यभिन्नः परमात्मा नाम, ऊँकारेण पाशबीजेन शक्त्या भुवनेश्वरीबीजेन हरिहरविरिञ्च्यादिभिः क्रोंकारेण यदि युक्त इत्यन्वयः । हरिपदेन ऊँकारस्य हरपदेन रेफस्य विरिञ्चिपदेन ककारस्योक्तेः वैपरीत्येन योजने तद्बीजलाभात् इति । अयंतु पञ्चदशीविद्यान्तर्गतमध्ये बीजात्मकमधुमतीबीजमुद्धरति शिव इति, शिवो हकारः शक्त्या सकारेण हरिहरविरिञ्च्यादिभिः लकारहकारककारवैपरीत्येन यदि युक्तः शक्तः शक्तियुक्तो भुवनेश्वरीप्रान्त इत्यर्थः । यद्वा सकलश्रीविद्यामन्त्रमूलभूतनवार्णमेरु मन्त्रोद्धारोऽत्र ज्ञेयः । यथा - शिवो हकारः शक्त्या सकारेण एकारेण ईकारेण च हरिहरविरिच्ञ्यादिभिरपि यदि युक्तः हरिर्लकारः हरो बिन्दुः "अहं बिन्दुर्विसर्गस्त्व"मित्युक्तेः, विरिञ्चिः ककारः आदिपदेन रेफनादौ तदा प्रभवितुं नानाश्रीविद्यामन्त्रतामुपगन्तुं शक्तः समर्थः, न चेदेवं तदा स्पन्दितुमपि एकमन्त्रतामप्युपगन्तुं न कुशलः । तदुक्तं ज्ञानार्णवे "मूलविद्यां श्रृणु प्रौढे सकलागमसेविताम् । सर्वदर्शनविद्यां च चित्कलामव्यये शिवे ।। भूमिश्चन्द्रः शिवो माया शक्तिः कृष्णाध्वमादनौ । अर्धचन्द्रश्च बिन्दुश्च नवार्णो मेरुरुच्यते ।। महात्रिपुरसुन्दर्या मन्त्रा मेरुसमुद्भवाः ।" इति । सङ्गोपनार्थं चाचार्येण ज्ञानार्णवीयक्रमेण नोक्तमिति ज्ञेयम् । यद्वा शिवपदेन ककारतकारहकाररेफाः, शक्तिपदेन ईकारैकारसकारमायबीजानि प्रभवितुं पञ्चदशीमन्त्रतां गन्तुम् । अत सव  "इन्द्रो मायाभिः पुरुरूप ईयते" इति श्रुतिरप्यमुमेवार्थमाह । यद्वा शिवो गोपालाष्टादशाक्षरः । शक्त्या पञ्चदश्या अष्टादशाक्षरप्रत्येकपदादौ पञ्चदशीमन्त्रस्य क्रमेणैककूटदानेन तन्त्रे सुन्दरीगोपालमन्त्रोद्धारादि व्याकुर्मः ।
अथवा शिवशब्देनोर्ध्वमुखत्रिकोणचतुष्टयं शक्तिशब्देनाधोमुखत्रिकोणपञ्चकमुच्यते, अभयं मिलित्वा श्रीचक्रं यदुक्तम् - "चतुर्भिः शिवचक्रैश्च शक्तिचक्रैश्च पञ्चभिः । शिवशक्त्यात्मकं ज्ञेयं श्रीचक्रं शिवयोर्वपुः ।।" प्रभवितुं सृष्ट्यादिकर्तुं श्रीचक्रादेव सृष्टिस्थितिसंहृतयो भवन्ति इत्यागमिनः । तदुक्तं कामिके `त्वगसृङ्भांसमेदोऽस्थिघातवः शक्तिमूलकाः । मज्जाशुक्रप्राणजीवधातवः शिवमूलकाः । नवघातुरयं देहो नववयोनिसमुद्भवः' इति । नवयोनिः श्रीचक्रं शिवः शिरःस्थितसहस्रदलकमलकर्णिकावस्थितः शक्त्या मूलाघारोत्थापितकुण्डलिन्या प्रभवितुमणिमादिसिद्ध्या सकलजीवाद्युत्कर्षमुत्पादयितुं स्पन्दितुमीषत्सिद्धिमपि प्राप्तुमित्यर्थः ।। अथ "कदाचिदाद्या ललिता पुंरूपा कृष्णविग्रहा । वेणुनादसमारम्भादकरोद्विवशं जगत् "। इति मन्त्रराजवचनात् "स्त्रीणां त्रैलोक्यजातानां कामोन्मादैकहेतवे वंशीघरं कृष्णदेहं चकार द्वापरे युगे" इति महाकालसंहितावचनाच्च कृष्णस्यापि कात्यायनीरूपतया तत्परतयाऽपि व्याकुर्मः ।
ननु मीमांसकादिमते जगत्कर्तुरीश्वरस्याभावात् निर्विषयिणीयं स्तुतिरित्याशङ्कापनयनार्थतामुपहसति - शिव इति । "शी स्वप्नमविद्यां" वाति गच्छति इति शिवः, "शीङ् स्वप्ने" "वा गतिगन्धनयो"रिति धातुभ्यां निष्पन्नः शिवशब्दवाच्यः । मायोपहितचैतन्यस्यैव ईश्वरत्वात्, शिव ईश्वरः शक्त्या शरीरेण यदि युक्तः स्यात्तदा प्रभवितुं सृष्ट्यादिकर्तुं शक्तः स्यात् तथा च क्षित्यादिकं सकर्तृकं कार्यत्वात् घटवदित्याद्यनुमानं तदावेदकमपास्तं शरीरजन्यत्वोपाधेरनेनोक्तेः । न चेदेवं शरीरयुक्तेनचेत्तदास्पन्दितुमपि प्रयत्नादिकमपि भवितुं कर्तुं न कुशलः, शरीख्यतिरेकेण प्रयत्ना देरनुपपत्तेः । नित्यप्रयत्नादौ मानाभावात् । अतो हेतोस्त्वां प्रणन्तुं स्तोतुं वा अकृतपुण्यो मीमांसकादिः कथं प्रभवति समर्थो भवति, आ विस्मये सम्बोधने वा । हरिहरविरिञ्च्यादिभिरपि इन्द्रशिवब्रह्मादिभिरप्याराध्यः समर्चनीय हे इति भगवत्सम्बोधनम् ।।१ ।।

२.
ननु विरिञ्च्यादेरेव सृष्टिकर्तृत्वेनेश्वरत्वमतः कथं तदाराध्यत्वं ममेत्याह - तनीयांसमू इति । सूक्ष्मं तव चरणपङ्केरुहभवं त्वत्पादाम्बुजोद्भूतं पांसुं पञ्चभूतरजःकणं, विरिञ्चिर्ब्रह्मा, सग्चिन्वन्न एकीकुर्वंन्, लोकान् चतुर्दश भुवनानि, अविकलं सामग्रीवैकल्यरहितं यथा स्यात् तथा, विरचयति सृजति, एनं पांसुं चतुर्दशभुवनतया परिणतं शौरिः शेषरूपतया, शिरसां सहस्रेण फणासहस्रेण, कथमपि कष्टेन, वहति बिभर्ति । हरः संहर्ता, एनं पांसुं चतुर्दशभुवनतया परिणतं सङ्क्षुद्य चूर्णीकृत्य, भसितोद्धूलनविधिं भस्मस्नानं, भजति करोति । अत एव -"अग्निरिति भस्म वायुरिति भस्म ज्योतिरिति भस्म मन एतानि भस्मानि" इति, भस्मस्नानमन्त्रेषु भूतादीनां भस्मत्वोक्तिरिति विष्णुपक्षव्याख्या ।। 
भवानीपक्षे तु - चरणाश्चत्वारः शुक्लरक्तमिश्रनिर्वाणाख्याः, सत्वप्रधानः शुक्लः रजःप्रधानो रक्तः, तमःप्रधानो मिश्रः, गुणातीतो निर्वाणः । शुक्लरक्तयोराज्ञाचक्रम् , मिश्रस्य हृत्कमलम् , निर्वाणस्य सहस्रदलं स्थानम् । शुक्ले विष्णुः, रक्ते ब्रह्मा, मिश्रे रुद्रः, निर्वाणे सदाशिवः; तथा रक्तचरणपङ्केरुहभवं पांसुं रजोगुणं सञ्चिन्वन् विरिञ्चिर्लोकान् सृजति । शुक्लचरणपङ्केरुहभवं पांसुं सत्वगुणं सञ्चिन्वन् विष्णुरवति । मिश्रचरणपङ्केरुहभवं पांसुं तमोगुणं सञ्चिन्वन् हरः संहरति । तदुक्तं दत्तात्रेयेण - "भ्रूमध्यगौ विधिहरी तव रक्तशुक्लौ, पादौ रजोमलगुणौ खलु सेव्यमानौ । सृष्टिस्थिती वितनुतो हृदये तृतीयमङ्घ्रिं भजन् हरति विश्वमुदग्रमुग्रः । तुर्यं तवांब चरणं निरुपाधि बोधसान्द्रामृतं शिवपदे सततं नमामि ।" इति ।।

३.
अविद्यानां -विद्या धर्मप्रतिपादकशास्त्रम् ; तद्रहितानां, अन्तस्तिमिरस्य अज्ञानरूपान्धकारस्य मिहिरः सूर्यः ज्ञानं, तद्दीपनकरी तत्प्रकाशिका, जडानां कामादिशास्त्रीयज्ञानरहितानां अचतुराणां, चैतन्यं ज्ञानं, तस्य स्तबकः, प्रकरः सभृहः, तद्रूपो यो मकरन्दः पुष्परसः, तस्य श्रुतिःक्षरणं तस्य सिरा सरणि । दरिद्राणांं निर्धनानां, चिन्तामणिगुणनिका चिन्तामणिमयी माला । जन्मजलधौ संसारसागरे निमग्नानां, मुररिपुवराहस्य विष्णुरूपादिवराहस्य, दंष्ट्रा उद्धारकरी भवतीत्यर्थः। अत्र विशेषणचतुष्टयेन धर्मार्थकाममोक्षजनकत्वं भगवत्याः प्रतिपादितम् । धर्मस्य तच्छास्त्रज्ञानसाध्यत्वात् तत्प्रदानं प्रथमेनोक्तम् । कामस्य चातुर्यसाध्यतया तत्प्रदानं द्वितीयेनोक्तं, तृतीयतुर्ययोरर्थमोक्षदानार्थकत्वस्य च स्पष्टत्वमेवेति विज्ञेयम् । अथ च फलदानद्वारा वाग्भवबीजात्मकत्वं भगवत्याः सूचितम् । तदुक्तं त्रिपुरार्णवे - "हरत्यज्ञानमज्ञानाज्जडिमानमतः पुनः । इतः कामान् वितनुते कैवल्यं कलया विधोः।। वाग्भवं प्रथमं बीजं वेदानां पुरतो यतः । त्रिपुरासंज्ञया भद्रे त्वद्रूपा विश्वविग्रहा ।। वाच्यवाचकरूपेण व्याप्नोत्यमितवैभवम्" इति ।।
विष्णुपक्षे - भवति त्वयि विद्यमाना त्वदङ्कस्थास्य विष्णोः, `स्त्रीपुंयोगादाख्यायाम्' इति ङीप् , `ई लक्ष्मीरविद्यानाम्', इत्याद्युक्तरूपेत्यर्थः । तथा चाहं त्वयि प्रपन्नो विद्यादिरहितो भविष्यामि इति किमत्र चित्रमिति भावः ।। ३ ।।

४.
मदन्या देवता कुतो न स्तूयत इत्यत आह - त्वदन्यो दैवतगणः पाणिभ्यामेव अभयवरदः, अभयवरदमुद्राधारकः, त्वं पुनरेका प्रकटितयोः वराभीत्योः अभितया उपायतया तथा नासि, तवाभिनयमात्रधारणं नास्ति, अपितु वराभयदातृत्वमपि । तत्र हेतुमाहभयादिति, भयात्त्रातुं वाञ्छासमधिकं फलं दातुं तव चरणावेव निपुणौ इत्यन्वयः । यद्वा त्वमेकैका नासि अपि तु त्वमेकैका प्रकटितवराभीत्यभिनयाऽसि । अपितु त्वदन्योऽपि दैवतगणः पाणिभ्यामभयवरदः । एतावता साम्येऽपि वैलक्षण्यं ततो भवत्या इत्याह - भयादित्यादि । अथवा पाणिभ्याभयवरदस्त्वदन्यत्वेन प्रतीयमानो दैवतगणः त्वमेवैका नासि, अपि तु त्वमेव कीदृशी त्वं प्रकटितवराभीत्यभिनया तथापि भयात्त्रातुं वाञ्छासमधिकं फलं दातुं तव चरणावेव त्वच्चरणत्वेनोपस्थितावेव निपुणौ इत्यभ्युच्चयः ।
विष्णुपक्षे - त्वदन्यो दैवतगणो गणेशादिःपाणिभ्यामेवाभयवरदः, प्रकटितवराभीत्यभिनया एका गौरी त्वं नासि, अपि तु त्वमेव भयात् त्रातुं वाञ्छासमधिकं फलं दातुं लोकानां शरण्ये गणनायां प्रस्तुते तव चरणावेव निपुणौ गणनार्हौ, इ लोकानां कामेन्द्रशिवब्रह्मणां शरण्ये हे इति सम्बोधनं वा एकाक्षरकोशे इकारलकारककाराणां कामादिवाचकत्वेनोक्तत्वात् ।। ४ ।।

५.
मम प्रभावः कुत्र दृष्ट इत्यत आह- हरिरिति । पुरा अमृतमथनानन्तरं हरिर्विष्णुः, त्वां प्रणतजनसौभाग्यजननीं आराध्य, नारीभूत्वा मोहिनीरूपं विधाय, स्मरहरमपि क्षोभं मदनीधीनत्वमनयत् , येन स्मरोऽपि भस्मीकृतस्तस्य मदनाधीनत्वं तव प्रसादेनैव, अन्यथाऽसम्भावितसेवेति भावः । यद्वा हे प्रणतजनसौभाग्यजननि ! ईं ईंकाररूपां त्वामाराध्य इत्यन्वयः, स्मरोऽप्यनेनैव प्रकारेण त्वां नत्वा वपुषा शरीरेण महतां मुनीनामन्तर्मोहाय प्रभवति इत्यन्वयः । वपुषा कीदृशेन रतिनयनलेह्येन, रतिः कामस्त्री तन्नयनाभ्यामास्वादनीयेन अतिसुन्दरेण इत्यर्थः । तदुक्तं वामकेश्वरतन्त्रे - "एतामेव पुरा ध्यात्वा विद्यां त्रैलोक्यमोहिनीम् । त्रैलोक्यं मोहयामास कामारिं भगवान् हरिः ।। कामदेवोऽपि देवेशि महात्रिपुरसुन्दरीम् । समाराध्याभवल्लोके सर्वसौभाग्यसुन्दरः ।" इति ।। तैत्तिरीयश्रुतिरपि - "जनको ह वै वैदेहः अहोरात्रैः समाजगामेति ।" जनक एतद्विद्याप्रवर्तको विदेहः कामः अहोरात्रैरहोरात्रात्मकैः पञ्चदशाक्षरीमन्त्रवर्णैः दर्शपूर्णिमान्तकलात्मकैः समाजगाम तं मन्त्रमाहृतवानिति तदर्थः । 
विष्णुपक्षे - हरिः इन्द्रः गौतमशापानन्तरं त्वामाराध्य नारीभूत्वा, प्रणतजनसौभाग्यजननीं गौरीं तथा स्मरहरमपि क्षोभं विस्मयमनयत्, प्रापयामासेत्यर्थः ; शेषं समानम् ।।

६.
ननु पुरुषस्य नारीरूपग्रहणं नार्या वा पुरुषरूपग्रहणमाश्चर्यजनकमिति भवतु, तत्र मत्प्रसादो पयोगः कन्दर्पस्य तु मुनिमोहकत्वं स्वसामग्रीसम्पत्यैव भविष्यतीति, अत आह - धनुः पौष्पम् इति । तथा च तदीया सामग्रयेव नेदृशीति भावः । धनुः पौष्पं पुष्पमयं सुकुमारं न वज्रोपममित्यर्थः । मौर्वी ज्या मधुकरमयी भ्रमरमयी मधुकराणामाकर्षणादिकालेऽस्थैर्यमनेन द्योत्यते । विशिखा बाणाः पञ्चैव न त्विधिकाः, वसन्तः ऋतुः कादाचित्कः सामन्तः सहायः, मलयमरुत् दक्षिणानिलो मन्दगमनः आयोधनरथः युद्धसाधनो रथः स्वयमप्येकः द्वितीयचेतनसहायरहितः अनङ्गः शरीरेणापि शून्यः, तथापि हे गिरिसुते !  ते तव अपाङ्गात् नेत्रप्रान्तात् कामपि अनिर्वचनीयां कृपां लब्ध्वा सर्वं न तु यत्किञ्चित् जगत् संसारवर्तिप्राणिसमूहं विजयते इत्यर्थः ।
विष्णुपक्षे - कृपां कीदृशीं हिगगिरिसुते काम् हिमगिरिसुता इकः कामो वाञ्छा, यत्र इः कामः कः स्वार्थे यादृशीं भगवत्कृपामासाद्य कामो अगद्वशीकरोति, तादृशकृपाविषयो यद्यहं स्यां तदाहमपि कान्तं वशीकुर्यामित्याशयेन तादृशकृपाभिलाषो भगवत्या इत्याशयः । यद्वा हिमगिरिसुतापामिकः कामोऽर्थान्महेशस्य यतः महेशनिष्ठपार्वतीविषयकाभिलाषजननशक्तिः कामस्य भगवत्कृपात एवेति भावः ।। ६ ।।

८.
सुधासिन्धोरमृताम्बुधेर्मध्ये, सुरविटपिनां कल्पवक्षाणां या वाटी तयाः परिवृते वेष्टिते, मणिद्वीप नवरत्नरचितद्वीपे, नीपोपवनवति कदम्बारामरमणीये, चिन्तामणिगृहे चिन्तामणिरत्नरचितकुड्यस्तम्भादियुक्तमन्दिरे, शिवाकारे मञ्चे शिवानां ब्रह्मविष्णुरुद्रेशानामाकारो मूर्तिर्यत्र तादृशे मञ्चे खट्वारूपे, परमशिवः सदाशिव एव पर्यङ्ककशिपुतया स्थितः तस्मिन् निलयोऽवस्थानं यस्यास्ताम् । "ब्रह्मा विष्णुश्च रुद्रश्च ईश्वरश्च सदाशिवः । एते पञ्च महाप्रेताः पदामूले व्यवस्थिताः ।।" इति वचनात् । तदुक्तं रुद्रयामले - "यस्य नो पश्चिमं जन्म न स्वयं यो महेश्वरः । स न प्राप्नोति परमां दशपञ्चाक्षरीमिमाम् ।।" इति । एतादृशीं त्वां कतिचन धन्याः पश्चिमजन्मानः स्मरन्ति । "सृष्टिचक्रं सुधासिन्धुः सौभाग्यं सुरवाटिकाः । दशारयुगलं रत्नद्वीपं नीपवनं तथा ।। चिन्तामणिगृहं रम्यमष्टारं परमेश्वरि । त्रिकोणं मञ्चरूपं तु बिन्दुकं च सदाशिवः ।।" इति वचनादर्थो वा । अथ च सुधासिन्धुरा सवसमूहः सुरविटपिकुलवृक्षः भूषारूपो मणिरेव द्वीपो यत्र नीपोपवनः । चिन्तैव मणिर्यस्मात् तादृशे गृहे अवलरूपे, शिवाकारे वराङ्गरूपे, परमशिवो बिन्दुः, चिदानन्दलहरीं सर्वेषामानन्दानामित्यादि श्रुत्युक्तरूपामित्यर्थः । पर्यालोचनया पञ्चमयागोऽन्यत्र सूचितः । कीदृशीं चिदानन्दलहरीं विज्ञानसुखतरङ्गात्मिकामित्यर्थः । शिव एकारस्तेन त्रिकोणं परमशिवो बिन्दुः । श्रीचक्रान्तर्गतत्रिकोणमध्यनिलयामित्यर्थ इत्यपि वदन्ति । 
विष्णुपक्षे - नीपोपवनवति बृन्दावनेऽपि तत्सत्त्वात् सौन्दर्यातिशयने शिवमप्याकारयतीति, शिवाकारे कल्याणरूपे वा मञ्चे खट्वायां, हे परमशिव परमकल्याणस्वरूप ! पर्यङ्कनिलयां चिदानन्दलहरीरूपां त्वां कतिचन पुरुषा भजन्तीत्यर्थः ।। ८ ।।

९.
क्वणत्काञ्चीत्यादिना स्थूलध्यानं, चिदानन्दलहरीमित्यादिना परं ध्यानमुक्त्वो सूक्ष्मध्यानमाहमहीमिति । मूलाधारे चतुर्दले, महीं पृथिवीं स्वाधिष्ठाने जलं मणिपूरे नाभिचक्रे स्थितं तद्हुतवहं स्वाधिष्ठानमणिपूरयोः संज्ञाव्यत्ययः शान्तनवमतेनेति । हृदि अनाहते मरुतं, वायुमुपरि कण्ठे विशुद्धिचक्रे आकाशं, (भ्रूमध्ये आज्ञाचक्रे आकाशं), भ्रूमध्ये आज्ञाचक्रे मनः अन्तःकरणम् ; एवं सकलमपि कुलपथं षट्चक्रं जित्वा सहस्रारे द्वादशान्ते कैलाससंज्ञके, पत्या कान्तेन शिवेन सह, रहसि एकान्ते विहरसीत्यर्थः । सिद्धिसोपाने, "कुण्डलिन्या सहाभेदे योगी त्यजति मेदिनीम् । सलिलस्थानयोगेन जले चरति योगवित् । वर्ह्नर्भेदे जलमिव स्पृशत्यग्निं ज्वलच्छिखम् । मरुद्भेदे शीघ्रगतिर्याति क्रोशशतं क्षणात् ।। व्योमभेदे खे चरति मनोभेदे मनोगतिः । यत्र कामयते तत्र याति लोकत्रयेऽपि च ।। संयोजयन् शिवपदे शिव एव प्रजायते । कर्ता हर्ता च सर्वत्र सुरासुरनमस्कृतः ।।" इति सिद्धिविशेषोऽप्युक्तः । कुण्डलिनीरूपापि त्वमेवेति विष्णुपक्षेऽपि तात्पर्यम् ।। ९ ।।

१०.
कुण्डलिन्यास्तावद् भूमिकात्रयं तत्रोन्नयभूमिका महीमित्यादिनोक्ता, अन्वयभूमिकां प्रत्यावृत्तिभूमिकां चाह - सुधाधारासारैरिति । सुधाधारासाररैमृतधारासम्पातैश्चरणयुगलान्तर्विगलितैः भ्रूमध्यगतशुक्लरक्तचरणमध्यमार्गतो निष्पन्दितैः प्रपञ्चं मानसं स्थानादिषट्चक्ररूपं कुलपथं सिञ्चन्तीत्यनेनान्वयभूमिकोक्ता प्रत्यावृत्तिभूमिकामाह - पुनरपीति । रसाम्नाया पूर्वदक्षिणपश्चिमोत्तरोर्ध्वानुत्तराः शक्तेराम्नायाः स्थानानि पार्थिवाप्यानलवायव्यनाभसमानसाः शाम्भवाम्नायाः एतेषां स्थानानि उत्तरादित्र्कमेण भ्रूमध्यादिमानसादिक्रमेण वा एतेषां महसा एषां षण्णा प्रकाशकतेजसा स्वां भूमिं मूलाधारमवाप्य लब्ध्वा, आत्मानं स्वस्वरूपं भुजगनिभं सर्पाकारम् अध्युष्टवलयं सार्धत्रिवलयं कृत्वा कुलकुण्डे मूलाधारान्तर्गतचतुर्दलपद्मकर्णिकामध्ये वर्तिनि त्रिकोणे कुहरिणि कुहरं रन्ध्रविशेषस्तद्वति गुप्तविषये (स्थाने) स्वपिषि, तदुक्तम् - "मूलादिब्रह्मरन्ध्रान्तं रक्तोर्णातन्तुसन्निभाम् । कुलकुण्डलिनीं नित्यां विद्युद्वल्ली समाकृतिम् । मत्तालिकुलझङ्कारसदृक्षतरनादिनीम् । उन्नीयोन्नीय चक्रेषु त्र्कमात् स्यन्दति वैभवं ।। अनुभूय परं गत्वा पीत्वा कुलपरामृतम् । अकुलात्कुलकं भूयः कुलादकुलकं महः ।। एवं मां सुन्दरीं ध्यायेत्सूक्ष्मध्यानं प्रकाशितम् ।। इति पूर्ववदेव विष्णुपक्षे सङ्गति ।। १० ।।

११. 
श्रीचक्रमुद्धरति - चतुर्भिरिति । श्रीकण्ठैः शिवैरूर्ध्वमुखत्रिकोणैः चतुर्भिः चतुःसङ्ख्याकैः तथा शिवयुवतिभिः अधोमुखत्रिकोणैः पञ्चभिः पञ्चसङ्ख्याकैः, अधःप्रभिन्नाभिः सम्बद्धाभिरिति । अनेन प्रकारेण शम्भोर्नवभिर्मूलप्रकृतिभिः श्रीचक्रकारणभूताभिः नवयोनिभिः । यद्वा मूलप्रकृतिभिः प्रपञ्चस्य मूलकारणैः । यदुक्तं कामिकायाम् - "त्वगसृङ्मांसमेदोऽस्थिधातवः शक्तिमूलकाः । मज्जाशुक्रप्राणजीवधातवः शिवमूलकाः ।। नवधातुरयं देहो नवयोनिसमुद्भवः ।।" इति नवयोनिः । श्रीचक्रम् । वसुदलमष्टदलं त्रिवलयं त्रिरेखा भूबिम्बरेखात्रयम् , एभिः सार्धं सह तव त्रयश्चत्वारिंशद् भवनकोणाः गृहकोणाः परिणताः । तदुक्तम् - "बिन्दुत्रिकोणवसुकोणदशारयुग्ममन्वस्रनागदलसङ्गतषोडशारम् । वृत्तत्रयञ्च धरणीसदनत्रयञ्च श्रीचक्रराजमुदितं परदेवतायाः।" इति । प्रस्तारवशात्त्रिकोणाधःस्थितकोणद्वयस्याष्टकोणान्तर्गतत्वात् त्रिचत्वारिंशत्त्वमिति प्राञ्चः । वस्तुतस्तु - भवनकोणा भवनरूपाणि त्रिकोणानि, तदुक्तं दक्षिणामूर्तिसंहितायां- "चत्वारिंशद्भगैर्युक्तं त्रिभागैरपि पार्वति ।" अस्योद्धारक्रमस्तु - "वृत्तं कृत्वेष्टमानेन सूत्रं पूर्वापरायतम् । विन्यस्य विभजेदष्टचत्वारिंशद् विभागतः ।। षष्ठे षष्ठे पञ्चमे च तृतीयेऽथ तृतीयके । चतुर्थेऽथ तृतीये च षष्ठे षष्ठांशके पुनः ।। विधाय नवचिह्नानि तेषु सूत्राणि पातयेत् । नवयाम्योत्तराग्राणि तेषामुभयपार्श्वतः ।। आद्यद्वितीयतुर्याणां तथा पञ्चमषष्ठयोः । अष्टमान्तिमयोर्विद्वानग्निवेदकलांशकान् ।। पुराणद्ब्यष्टवेदाग्निसङ्ख्यांशानं मार्जयेत्क्रमात् । शनिमध्ये रवेरन्तौ चन्द्रान्ते केतुमव्यतः ।। गुरौ रवौ भौममध्ये शुक्रान्तौ सोममध्यतः । शन्यन्तौ वृत्तमध्यन्तु राह्वन्तौ रविमध्यतः ।। केत्वन्तौ बुधमध्ये तु योजयेत्त्र्कमतो बुधः । मध्यवह्निस्फुरद्रूपमष्टद्विदशवह्निकम् ।। चतुर्दशानलोद्योतं श्रीचक्रं जायते परम् । तद्ब्रहिर्वसुपत्राख्यं तद्बहिः षोडशं दलम् ।। वृत्तत्रितयसंशोभं त्रिरेखाञ्चितभूगृहम् । त्रिधामनिलयं द्वारचतुष्टयसुशोभितम् । सर्वतेजोमयं दिव्यं सोमसूर्यानलात्मकम् ।। इत्यत्र रव्यादिसंज्ञा अधस्तनरेखामारभ्य ज्ञेयाः ।
विष्णुपक्षे - चतुर्भिश्चतुः सङ्ख्याकैः श्रीकण्ठैः शिवैः ब्रह्मरुद्रेश्वरसदाशिवरूपैः पञ्चभिः शिवयुवतिभिः - "श्रीविद्या त्वरिता चैव पारिजातेश्वरी तथा । त्रिपुरा पञ्चबाणेशी पञ्चकल्पफलाः स्मृताः ।", इत्यादिनोक्ताभिः शम्भोर्महेशस्य प्रकर्षेण भिन्नाभिः मूलप्रकृतिभिः जीवात्मना सह नवभिस्तया त्रिवलयं लोकत्रयं तदेव रेखात्रयं ताभिश्च सार्धं त्रयश्चत्वारिंशत् इन्द्रादिदेवतास्तव भवनमिव भवनं देहं, तस्य कोणा एकादश परिणताः, हे वसुदल ! वसु धनं ददातीति वसुदो दाता तं लात्यनुगृह्णाति इत्यर्थः, कलानां चतुःषष्टिकलानामुज्ज्वलचन्द्रप्रकाश हे इत्यर्थः ।। ११ ।।

१२.
त्वदीयमिति - हे तुहिनगिरिकन्ये !  त्वदीयं सौन्दर्यं, तुलयितुं उपमानोपमेयभावेन वर्णयितुं, विरिञ्चिप्रभृतयः ब्रह्मादयः कवीन्द्राः, कथमपि कल्पन्ते न कथमपीत्यर्थः, उपमानाभावादित्यर्थः। अमरललना देवाङ्गना यत्सौन्दर्यं सालोक्यं मनसा गिरिशसायुज्यपदवीं यान्तीत्यन्वयः, एतेन वयं यदि शिवरूपा भवामः तदा एतस्याः सौन्दर्यमुपभुञ्जाम इत्युक्तं भवति । अथवा अमराणां ललनं विलासो येषां ते साघका औत्सुक्यात् औत्कण्ठ्यात्, सौन्दर्यं मनसा आलोक्य ध्यात्वा, तपोभिः दुष्प्रापां गिरिशसायुज्यपदवीं यान्ति प्राप्नुवन्ति इत्यर्थः इति मम प्रतिभाति । एतेन ध्यानस्य भोगमोक्षप्रदत्वमुक्तं भवति इति । विष्णुपक्षे - तुहिनगिरिकन्या गौरी ई लक्ष्मीस्तथा विरिञ्चिप्रभृतयः कवीन्द्रास्त्वदीयं सौन्दर्यं तुलयितुं न समर्थाः । अमरललना भोगैकमात्रपार अपि, यद्वा हे अमरललना अपि गोपयुवतयः अपि स्वतोऽशुचिस्वभावा यत्सौन्दर्यं मनसा आलोच्य ध्यात्वा, तव सायुज्यदवीं यान्ति; हे गिरिशेति सम्बोधनम् ;गिरौ गोवर्द्धने गोपी रमयन् शेते गिरिं मन्दराचलं  क्षीरसमुद्रमथनेन श्यति तनूकरोति वा इत्यर्थः ।।

१३.
नरमिति - वर्षीयांसं वृद्धं, नयनविरसं कुरूपं, नर्मसु कामक्रीडासु जडमनभिज्ञं, एतादृशमपि नरं मनुष्यं, तवापाङ्गालोके अपाङ्गेन यदालोकनं तस्मिन् , पतितं तद्भाजनम् , शतशो युवतयोऽनुधावन्ति । कीदृश्यो गलद्वेणीबन्धा विगलितकबरीभाराः, कुचकलशाद्विस्रस्ता विभ्रष्टाः सिचयाः कञ्चुलिका यासां ताः, हठात् निष्कारणात्त्रुट्यत्काञ्च्यः छिन्नक्षुद्रघण्टिकाः, विगलितदुकूलाः भ्रष्टोत्तरीया इत्यर्थः । विष्णुपक्षेऽप्येवम् ।। १३ ।। 

१४.
अथ रश्मिक्रमं सूचयति-क्षिताविति । क्षितौ मूलाधारे षट्पञ्चाशद्दले पार्थिवतत्त्वरूपा अष्टाविंशतिरश्मयः । पार्थिवतत्त्वानि च पञ्चतन्मात्राणि, पञ्चभूतानि, पञ्चज्ञानेन्द्रियाणि, पञ्चकर्मेन्द्रियाणि, अन्तःकरणचतुष्टयं कालः, प्रकृतिपुरुषमहत्तत्त्वानि, अष्टाविंशतिः । शिवशक्तिभेदेन द्विविधानि । तेन षट्पञ्चाशत् । एषां नामान्यग्रे वक्ष्यन्ते । उदके मणिपूरे द्विपञ्चाशद्दले आप्यतत्त्वानि षड्विंशतिः-पञ्चभूतानि, पञ्चकर्मेन्द्रियाणि, पञ्चज्ञानेन्द्रियाणि, तेषामर्था दश, मन इति शैवशाक्तभेेदेन द्विपञ्चाशत् । हुताशने स्वाधिष्ठाने द्विषष्टिदले तैजसतत्त्वानि एकत्रिंशत् -पञ्चभूतानि, तन्मात्राणि, पञ्चज्ञानेन्द्रियाणि, पञ्चकर्मेन्द्रियाणि, तेषामर्था दश, मन इत्येकत्रिंशत् । शिवशक्त्योर्विभागेन द्वाषष्टिः । अनिले अनाहते चतुःपञ्चाशद्दले वायुतत्त्वानि सप्तविंशतिः- महत्तत्त्वन्यूनपार्थिवतत्त्वानि । शिवशक्तिभेदेन चतुःपञ्चाशत् । दिवि विशुद्धिचक्रे द्विसप्ततिदले व्योमतत्त्वानि षट्त्रिंशत् । शिंवशक्तिसदाशिवेश्वरशुद्धविद्यातत्त्वमायाकलाविद्यारागकालनियतिपुरुषप्रकृत्यहङ्कारवुद्धिमनःप्रज्ञानेन्द्रियकर्मेन्द्रियशब्दस्पर्शरूपरसगन्धपञ्चभूतानि इति शिवशक्तिविभागेन द्विसप्ततिः । मनसि आज्ञाचक्रे चतुःषष्टिदले मानसतत्त्वानि द्वात्रिंशत् । तथा हि - परा चतुर्विधा-परा, पश्यन्ती, मध्यमा, वैखरीति । इच्छा पञ्चधा - कर्तुं कारयितुमुपकर्तुं प्रतिकर्तुमुदासितुमिति । ज्ञानं चतुर्विघम् - निरालम्बनं, सालम्बनच्चेति, सालम्बनं त्रिविधम् - ज्ञातृज्ञेयज्ञप्तिरूपेण, विभिन्नरूपेण निरालम्बनं  त्वम्-अहं-त्वदीयं मदीयं इति चतुर्विघमपि एकत्वेन परिगणितम् । क्रिया सप्तघा-इष्टं पूर्तं स्वाध्यायः जपः पूजा तपः दानमिति । कुण्डलिनी भूमिकाभेदेन चतुर्विधा-उन्नयः लयः प्रत्यावृत्तिः विश्रान्तिरिति । मातृका अष्टधा-वर्गाष्टकभेदात् । एवं द्वात्रिंशत् । शिवशक्तिविभागेन चतुःषष्टिः । एवं पार्थिवादितत्त्वरूपाः षष्ट्युत्तरत्रिशतं मरीचयः शाम्भवाः । तदुक्तं कुब्जिकातन्त्रे - "आदौ परा चतुर्धा स्यात् द्वितीयेच्छात्र पञ्चधा । तृतीये वेदधा ज्ञाना चतुर्थी सप्तधा क्रिया ।। पञ्चमी कुण्डली द्विर्द्विःषष्ठी स्यान्मातृकाऽष्टघा । परतो जायतेच्छा हि सा च व्योमपतिः स्मृता ।। षट्त्रिंशन्नायिकाः प्रोक्ताः कण्ठस्थानसमाश्रिताः । इच्छातो जायते ज्ञाना सा च वायोरघीश्वरी ।। सप्तविंशतिरश्मीनां पतिः साऽनाहताश्रया । ज्ञानातोऽभूत्क्रिया व्यक्ता सा च वह्नीश्वरी मता ।। एकत्रिंशद्रश्मिपतिः स्वाधिष्ठानसमाश्रिता । क्रियातः कुण्डली व्यक्ता सा स्यात् सलिलनायिका ।। सप्तविंशतिरश्मीनां मणिपूरं समाश्रिताः । कुण्डल्या मातृका जाता सा क्षितेरीश्वरी मता ।। अष्टाविंशतिरश्मीनामधिपाधारमाश्रिता । शिवशक्तिविभागेन द्विविघा शाम्भवाज्ञाया ।। षष्ट्युत्तरं च त्रिशतमेवं शम्भुमरीचयः । परादिशक्तिभिः षड्भिर्नायकैः सहितः परः ।। द्विसप्तत्यधिकत्रीणि शतान्याहुर्मनीषिणः । एषां स्मरणमात्रेण जीवन्मुक्तो महीं चरेत् ।। सर्वेषां स्मरणाशक्तः षट्सु चैकमपि स्मरेत् । एतेषां स्मृतितो लोकः पापहा पूजनात् पुनः ।। लक्ष्मीवान्  ध्यानतो जीवन्मुक्तो रश्मिकुले वसेत् ।।" इति । तथा तत्रैव  "शिवस्य निष्प्रपञ्चस्य परमार्थशरीरिणः । चिदुल्लासात् परा जाता पञ्चानां मातृरूपिणी ।। न्वयानां मार्गयोगात् सैका षोढा प्रजायते । परा चेच्छातथा ज्ञाना क्रिया कुण्डलिनीति च ।। मातृका चाष्टधा प्रोक्ता पराभेदास्ततः स्मृताः । कुण्डलीमातृकाभ्याञ्च षोढा भिन्नमयूखकम् । नानाविधं शुचिततं तन्त्रमेतत्षडन्वयं । उत्पन्नं शाम्भवं पश्चाज्जगदेतच्चराचरम् ।।" अथ पार्थिवादिवक्रे रश्मीनां नामानि - उड्डीश्वरः उड्डीश्वरी, जालेश्वरः, जालेश्वरी, पूर्णेश्वरः पूर्णेश्वरी, कामेश्वरः कामेश्वरी, श्रीकण्ठः, गगना, अनन्तः स्वरसा, शङ्करः, क्षितिः, पिङ्गलः, पातालदेवी, नादाख्यः, नादा, आनन्दः, डाकिनी, आलस्यः, पाकिनी, महानन्दः, लाकिनी, योग्यः काकिनी, अतीतः शाकिनी, पादः, हाकिनी, आधारेशः, रक्ता, चक्रीशः, चण्डा, कुरङ्गीशः, कराला, मदध्रीशः, महोच्छुष्मा, अनादिविमलः, मातङ्गी, सर्वज्ञविमलः, पुनिन्दा, योगविमलः, शबरी, सिद्धविमलः, वाचापरा, समयविमलः, कुलालिका, मित्रेशः कुब्जा, उड्डीशः, लज्जा, सलयः, कुलेश्वरी, चर्याधीशः, कुलजा (५६) एते पार्थिवरश्मयः । मूलाधारे षट्पञ्चाशद्दलं कमलं विचिन्त्य तत्कर्णिकायामग्रे वक्ष्यमाणौ शिवौ सम्पूज्य दलेषु रश्मयः पूज्याः । शिवे "आनन्दनाथश्रीपादुकां पूजयामि" इति योज्यम् । शक्तौ "अम्बादेवीश्रीपादुकां पूजयामि" इति योज्यम् । एवं सर्वत्र चक्रेषु । अथवा सर्वसिद्धिषटकोणं विचिन्त्य पश्चिमादितो रश्मीन् पूजयेत् । तदुक्तं पद्यवाहिन्याम् - "षट्कोणं शिरसि ध्यात्वा पश्चिमादिषु तु क्रमात् । कोणेषु पूजयेत् यत्नादष्टाविंशतिकं क्रमात् ।। चतुष्कं पञ्चकं षट्कं चतुष्कं पञ्चकं पुनः । चतुष्कमिति सम्भिन्ना क्रमात्पार्थिवरश्मयः ।।" इति भूमावपि विलिख्य पूजयन्ति । अथाप्यरश्मयो मणिपूरे शाम्भवक्रमे स्वाधिष्ठानमणिपूरयोर्व्यत्ययः, ते च सद्योजातः, माया, महादेवः, श्रीः, अघोरः, पद्मा, तत्पुरुषः, अम्बिका, अनन्तः, निर्वृतिः, अनाथः, प्रतिष्ठा, जनाश्रितः, विद्या, अचिन्त्यः, शान्ता, शशिशेखरः, उमा, तीव्रः, गङ्गा, मणिवाहः, सरस्वती, अम्बुवाहः, कमला, तेजोधीशः, पार्वती, विद्यावागीशः, चिन्ता, चतुर्विद्येश्वरः, सुकमला, उमा, गङ्गेश्वरः, मन्मथा, कृष्णेश्वरः, श्रिया, श्रीकण्ठः, लया, अनन्तः, सतीशेखरः, मेखला, पिङ्गलः, यशोवती, साध्याख्यः, हंसानन्दा, परदिव्यौघः, वामा, मारदिव्यौघः, ज्येष्ठा, रौद्रः, रौद्री, सर्वेश्वरः, सर्वमयी (५२) एते आप्या रश्मयः मणिपूरे षडदले चतुष्कदिक्रमेण पूज्याः । तदुक्तं पद्यवाहिन्याम् । "चतुष्कं च चतुष्कं च षटकं भूयश्चतुष्ककम् । पञ्चकं त्रिकमित्येव भिन्ना जलमरीचयः।" इति । तन्त्रान्तरे द्विपञ्चाशद्दलं विचिन्त्य तत्र पूजनमुक्तम् । एवमग्रेऽपि । अथ तैजसरश्मयः - परापरः, चण्डेश्वरी, परमः, चतुष्मती, तत्परः गुह्यकाली, अपरः संवर्ता, चिदानन्दः, नीलकुब्जा, अघोरः, गन्धा सामारसः, रसा, ललितः, स्मया, स्वस्थः, स्पर्शा, भूतेश्वरः, शब्दा, आनन्दः, डाकिनी, आलस्यः, रत्नडाकिनी, प्रभानन्दः, चक्रडाकिनी, योगानन्दः, पद्मडाकिनी, अतीतः, कुब्जडाकिनी, खादः, प्रचण्डडाकिनी, योगेश्वरः, चण्डा, पीठेश्वरः, कोशला, कुलकौलेश्वरः, पावनी, कुक्षेश्वरः, समया, श्रीकण्ठः, कामा, अनन्तः, रेवती, शङ्करः, ज्वाला, पिङ्गलः, कराला, सादाख्यः, कुब्जिका, करालरात्रिगुरुः, परा, सिद्धगुरुः, शान्त्यतीता, रत्नगुरुः, शान्ता, शिवगुरुः, विद्या, मेलगुरुः, प्रतिष्ठा, समगुरुः, निवृत्तिः, एते स्वाधिष्ठाने दशदले पश्चिमादि नवदलेषु षट् षट् क्रमेण दशमदलेऽष्टकं पूजयेत् । पद्यवाहिन्यान्तु - "पञ्चकं पञ्चकं षटकं चतुष्कं पञ्चकं पुनः । षट्कमित्थं क्रमाद्भिन्नास्तैजसाः क्रमरश्मयः" ।। इति षट्कोणे प्रयोजनमुक्तम् ।। ६२ ।। अथ वायव्या रश्मयः - खगेश्वरः, भद्रा, कूर्मः, आधारा, मेषः, शोकाद् दमीनः, मल्लिका, ज्ञानः विमला, महानन्दः, शर्वरी, तीव्रः, लीला, प्रियः, कुमुदा, कालिकाः मेनका, डामरः, डाकिनी, रामः, राकिनी लामः लाकिनी कामरः, काकिनी सामयः, साकिनी हामरः, हाकिनी आधारेशः राका, चक्रीशः, बिन्दुः, कुरूरः, कुला, समयश्रीशः, कुब्जिका, ह्लदीशः, कामकला, शिरसः, कुलबाधिका, शिखेशः, वर्वरा, वर्मी, बहुरूपा, अशस्त्रेशः, महत्तरी, परमगुरुः, मङ्गलाः, परादिगुरुः, कोसरा, पूज्यगुरुः, रामाः ५४ । एतेऽनाहते द्वादशदले पश्चिमादि पूज्याः । तृतीये षष्ठनवदलेषु षट् षट् अन्येषु  चतुष्कं चतुष्कम् । अथवा प्रथमान्त्ययोः षट्कमष्टकम् अन्येषु चतुष्कं चतुष्कम् । पद्यवाहिन्यान्तु - "चतुष्कं पञ्चकं षट्कं चतुष्कं पञ्चकं त्रिकम् । इति क्रमेण भिन्नाः स्युः वायवीया मरीचयः ।" इचि  षट्कोणपूजनमुक्तम् ।। 
अथ नाभसाः - हृदयः, कौलिकी, परः, कान्ता, भोगः विश्वेशी, मयः, योगिनी, महः, ब्रह्मसारा शवः, शवरी, द्रवः, कालिका, रसः, जुष्टचाण्डाली मोहः, अघोरेशी, मनोमयः, हेला, सवकः, सहारक्ता, ज्ञानगुह्यः, कुब्जिका, खरः. डाकिनी, ज्वलनः, राकिनी, महाकूलः, लाकिनी, मयोज्वालः, काकिनी, तेजः, शाकिनी, मूर्धा, हाकिनी वायुः, पापघ्नी, कुलः सिंहा, संहारः, कुलम्बिका, विश्वम्भरः, कामा कौटिलः, कूर्ममाता, गालवः, कङ्काली, व्योमः, व्योमा, श्वसनः, नादा, खेचरः, महादेवी, बाहुलः, महत्तरी, तातः, कुण्डली, कुलातीतः, कुलेशी, अजः, इन्धिका, मननः, दीपिका, ईशः, रेचिका, शिखः, मोचिका, परमः, परा, परः, चित् एते बिशुद्धौ षोडशदले आद्यन्तयोः अष्टकमन्येषु चतुष्कं चतुष्कम् । पद्यवाहिन्यान्तु - "षट्कं षट्कं पुनः, षट्कं षट्कं षट्कं पुनश्च तत् । इति क्रमात् समुद्दिष्टा नाभसा दिव्यरश्मयः ।।" इति षट्कोणे पूजनमुक्तम् ।
अथ मानसे रश्मयः - परः, परापरा, भरा, भरापरा, चित्, चित्परा, महामाया, महामायापरा, इच्छा, इच्छापरा, सृष्टिः, सृष्टिपरा, स्थितिः, स्थितिपरा, निरोधः, निरोधपरा, मुक्तिः, मुक्तिपरा, ज्ञानः, ज्ञानपरा, सत्यः, सतीपरा, असत्, असतीपरा, सदसत् , सदसतीपरा, क्रिया, क्रियापरा, आत्मा, आत्मापरा, इन्द्रियाश्रयः, इन्द्रियाश्रयपरा, गोचरः, गोचरपरा, लोकमुख्यः, लोकमुख्यपरा, वेदवत् , वेदवत्परा, संवित् , संवित्परा, कुण्डलिनी, कुण्डलिनीपरा, सौषुम्णः, सौषुम्णपरा, प्राणसूत्रः, प्राणसूत्रपरा, स्पन्दः, स्पन्दपरा, मातृकः, मातृकापरा, स्वरोद्भवः, स्वरोद्भवः, स्वरोद्भवपरा, वर्णजः, वर्णजापरा, शब्दजः, शब्दजापरा, वर्णज्ञातः, वर्णज्ञातापरा, वर्गजः, वर्गजापरा, संयोगजः, संयोगजापरा, मन्त्रविग्रहः, मन्त्रविग्रहापरा ६४ एते आज्ञायां द्विदले पूज्याः। चतुष्कचतुष्टयं वामदले चतुष्कचतुष्टयं दक्षिणदले । पद्यवाहिन्यान्तु - "चतुष्कं पञ्चकञ्चैव चतुष्कं सप्तकं पुनः। चतुष्कमष्टकं चेति क्रमान्मानसरश्मयः ।।" इति षट्कोणे पूजनमुक्तम् । इति पद्यवाहिन्यामुक्तानि रश्मिनामानि । (मिथुनमालायान्तु एतेषां नामान्तराणि उक्तानि । तानि पूर्वस्मिन् डिण्डिमभाष्ये उक्तानि, चतुर्दशश्लोकव्याखनावसरे । अत्र नोक्तानि विस्तरभयात् ) । अनेन प्रकारेण ये मयूखास्तेषामुपरि सहस्रारे तव पादाम्बुजयुगं रक्तशुक्लात्मकं तयोर्मन्त्रस्तु - "महाश्रीचक्रनगरसाम्राज्ञीरक्तश्रीपादुकां पूजयामि नमः" इति ब्रह्मरन्ध्रदक्षिणभागे, वामभागे, तु "श्रीमन्महाश्रीचक्रानगरसम्राट्शुक्लश्रीपादुकां पूजयामि नमः" इति । "एवं रश्मिक्रमं कुर्वन् साघको विजितेन्द्रियः । धनधान्यायुरारोग्यं पाण्डित्यादिपदं व्रजेत् । एवं तु चक्रदेवीनामन्तर्यागो निवेदितः ।।" इति फलश्रुतिः । 
यत्तु आधारादिषिट्चक्रे अग्निसूर्यसोमावस्थानं, तत्राग्नेरष्टोत्तरशतकिरणाः क्षितावुदके वसन्ति । हुताशेऽनिले च षोडशाधिकशतगभस्तयो भानोः । एवं दिवि मनसि च षट्त्रिंशदधिकगभस्तयः सोमस्य । तदुक्तं भैरवयामले - "अष्टोत्तरशतं वह्नेः षोडशोत्तरकं रवेः । षट्त्रिंशदुत्तरं तेजः सोमस्य परिकीर्तिताः ।" इति व्याख्यानं तदपि युक्तं भिन्नमेव । विष्णुपक्षेऽपि समानम् ।। १४ ।।

१५.
अत्र त्रिभिः वाग्भवोपासनोपयुक्तध्यानादिकं उच्यते । तत्र साक्षिकध्यानमाद्येनाह - शरज्ज्योत्स्नेति । शरत्कालीनचन्द्रिकारुचिं, शशिना युतं शशियुतं जटाया जूटो बन्धस्तन्मयं मुकुटं यस्यास्तां, वरो वरमुद्रा, त्रासत्राणमभयमुद्रा, स्फटिकगुटिका स्फटिकमाला पुस्तकं च करे यस्यास्तां, त्वां सकृत् एकवारमपि न नत्वा, सतां सज्जनानां, भणितयो वाचः, कथं सन्निदधते सन्निहिता भवन्ति ? न कथमपीत्यर्थः । कीदृश्यो भणितयः? मधुक्षीरद्राक्षामधुरिमधुरीणाः मधुवन्माक्षिकवत् , क्षीरवत् दुग्धवत् , द्राक्षावन्मृद्वीकावत् , मधुरिमधुरीणाः माधुर्युधूर्वहा इत्यर्थः । 
विष्णुपक्षे एवं भूतां सरस्वतीमपि नत्वा त्वां पुनः सकृदपि नत्वा सतां भणितयः कथ सन्निदधते इत्यर्थः ।। १५ ।। 

१६.
तत्रैव राजसं ध्यानमाह-कवीन्द्राणामिति - ये सन्तः, कतिचित् कियन्तः, अरुणामेव भवतीं भजन्ते, अमी सन्तः, वाग्भिः सतां सहृदयानां रञ्जनं विदधति । भबतीं कीदृशीम् ? कवीन्द्राणां वर्णयितृश्रेष्ठानां चेतांस्येव कमलवनानि, तत्र बालातपरुचिमुद्यत्सूर्यकिरणाकारां तत्प्रकाशिकामित्यर्थः ; वाग्भिः कीदृशीभिः ? विरिञ्चिप्रेयस्याः सरस्वत्याः तरलतरा उल्लसिता या श्रृङ्गारलहरी कामरसप्रवाहः, तद्वद्गभीराभिः गूढार्थप्रतिपादिकाभिः, यथा सरस्वत्याः कामोद्रेको गूढः तथाा गूढार्थाभिरित्यर्थः । यद्वा अमी सतां रञ्जनं सरस्वत्याश्च रञ्जनं विदधति, तरुणतराणां स्त्रीणां पुरुषाणां तरुणतरा समृद्धा वा या श्रृङ्गारलहरी श्रृङ्गाररसतरङ्गास्तैः गभीराभिरित्यर्थः ।
विष्णुपक्षे - भवति ! त्वयि त्वदङ्के विद्यमानां ई लक्ष्मीं ये भजन्ते इत्यर्थः । कवीन्द्राणामित्यादि लक्ष्मीविशेषणं, शेषं समानम् ।।

१७.
सवित्रीभिरिति । हे जननि वाचां सवित्रीभिः मातृकाभिः, शशिमणिशिला चन्द्रकान्तमणिपाषाणः, तस्य भङ्गा भजयमानचन्द्रकान्तभणिरित्यर्थः, कृदभिहितन्यायात् । तद्वद्रुचिः कान्तिर्यासां ताभिः, वशिनी कामेश्वरी मोदिनी विमला अरुणा जयिनी सर्वेश्वरी कौलिनीभिः सह यस्त्वां संचिन्तयति स महतां काव्यानां महाकाव्यानां कर्ता भवति, कैः? वचोभिः, कीदृशैः ? भङ्गिसुभगैः नानाविधशब्दरचनावैदग्ध्यविशेषा भंग्यः ताभिः सुभगैः शोभमानैः वाग्देवीवदनकमलामोदमधुरैः सरस्वतीमुखारविन्दसौरभवन्मधुरैः हृद्यैरित्यर्थः ।।
विष्णुपक्षे - वशे अस्यास्ति जगदिति वशिनी, रुक्मिणी तदाद्याभिः रुक्मिणीसत्यभामानाग्नजिती-सुविन्दा-मित्रविन्दा, सुलक्षणा-जाम्बवती-सुशीलाभिःसहसजननीति क्रियाविशेषणं, देवकीसहितं यथा स्यात्तथा इत्यर्थः ; तेन वसुदेवदेवकीनन्दयशोदाबलभद्रगोपगोप्य इति द्वितीयावरणं प्राप्तम् । यद्वा जननीवाचरति जननी विष्णुः आचारक्विवन्तात्कर्तरि क्विप् तस्य संबोधनं हे जननि इति प्रथमलिङ्गग्रहणञ्चेति, नदीसंज्ञायां, अम्बार्थनद्योर्ह्रस्वः, शेषं समानम् ।। १७ ।।

१८.
मध्यकूटोपयुक्तं द्वाभ्यां ध्यानादिकमाह-तनुच्छायाभिरित्यादि ।
अतरुणतरणिश्रीसरणिभिः बालादित्यकान्तिवर्त्मभूताभिः तत्सदृशीभिरित्यर्थः, तनुच्छायाभिः शरीरकान्तिभिः करणभूताभिः, सर्वां दिवमाकाशमुर्वीं पृथ्वीमरुणिमनिमग्नां लोहितकान्तिकवलितां यः स्मरति अस्य कति कति, गीर्वाणगणिका देववेश्या उर्वश्या सह वश्या न भवन्ति ? अपि तु सर्वा वश्या भवन्त्येव, त्रसन्तो विभ्यतो ये वनहरिणाः, गृहहरिणानां त्रासाभावात् , तद्वत् शालीनं शोभमानं नयनं यासां ता इत्यर्थः । अनिमिषदृष्टीनां सुराङ्गनानां कामरूपतया नयनचाञ्चल्यवर्णनमुपपन्नम् । विष्णुपक्षेऽप्यैवम् ।। १८ ।।

१९.
कामकलाध्यानमाह - मुखं बिन्दुमेकं ईकारोर्ध्वावयवरूपं मुखं कृत्वा मुखतया ध्यात्वा तस्य मुखस्याधः कुचयुगं कुचयुगतया बिन्दुद्वयं कृत्वा ध्यात्वा तदधः कुचद्वयादधः हरार्धमधोमुखत्रिकोणं यो ध्यायेत् , हे हरमहिषि महेशपत्नि !  ते तव मन्मथकलां क्लींबीजस्य ईकाररूपस्वरं ध्यायति स वनिताः सङ्क्षोभं नयतीति फलमतिलघु अतितुच्छम् । अत एवाधिकं फलमाह-स्वीन्दू स्तनयुगौ यस्यास्तां त्रिलोकीमपि आशु शीघ्रं भ्रमयति क्षोभयतीत्यर्थः । एतदेवोक्तं चतुःशत्याम् - "बिन्दुं सङ्कल्प्य वक्त्रं तु तदधः स्यात्कुचद्वयम् । तदधः सपरार्धन्तु चिन्तयेत्तदधोमुखम् ।।" इति । तथा "बिन्दौ तद्वक्त्रमारोप्य तदधो बाहुयुग्मकम् । तदधः कुचयुग्मं तु तदधो योनिमेव च ।।" इति । त्रिलोकीमपीत्यनेन तस्या अषि कामकलारूपं ते युक्तं भवति । तदुक्तं रुद्रयामले - "नभो महाबिन्दुमुखी चन्द्रसूर्यस्तनद्वया । सुमेरुहार्धकलया शोभमाना महीपदा ।। पातालतलविन्यासा त्रिलोकीयं तवाम्बिके । कामराजकलारूपा जागर्ति सचराचरा" ।। इति । अत्र हरार्धपदेनाधोमुखत्रिकोणातिगा योनिरुच्यते, हरो हकारस्तस्य पूर्वभागे अधोभागे योन्याकारस्तिष्ठति । अथवा हरः शिवेति वर्णद्वयं तस्यार्धं शकारवकारयोलोंपादिकाराकारौ व्यत्ययेन संहितां प्राप्तौ एकाररूपयोनिर्भवति । यद्वा हरो रविशब्दः तस्य अर्द्धं रेफवकारयोर्लोपात् संहितायां `ए' इति रूपम् । यद्वा हरो `हंसः' पदं हकारसकारयोर्लोपात् बिन्दुविसर्गाभ्यां बिन्दुत्रयमवशिष्यते । तत्रैवं योजना, हरार्धं अं अः इति स्वरूपं ध्यायेत् , केन प्रकारेण ? बिन्दुं हकारोपरिस्थं मुखं  कृत्वा तस्याधो विसर्गात्मकं बिन्दुद्वयम् कुचयुगं कृत्वा तदधः मन्मथकलां योनिं ध्यायेत् इत्यनुषङ्गः इति । एतत् कामकलारूपमतिगोप्यम् । तदुक्तं सङ्केतपद्धतौ - "एतत् कामकलाव्याप्तं गुह्याद् गुह्यतरं महत् । नाशिष्याय प्रवक्तव्यं नाभक्ताय कदाचन ।। एतत्प्रकाशनं मातुरुद्धाटनमुरोजयोः आकृष्याच्छादनमिव तस्मान्नैतत्प्रकाशयेत् । लोमान्मोहाच्च गर्वाच्च वैटुष्याद्वा प्रकाशयेत् । सोऽचिरान्मृत्युमाप्नोति शस्त्रघातविषादिभिः ।।" इति ।
विष्णुपक्षे - विन्दुमनुस्वारं मुखमग्रगं कृत्वा तदधस्तत्पश्चात् हरार्धं शिवस्यार्धाङ्ग मायामीकारं तस्य हरार्धस्याधः पश्चात् , कुः पृथिवी लकारः, चयुगं चपदेन वरतयोत्थयवर्गोत्थैः पिण्डात्परैः अन्तिमस्वरै इति न्यायेन षटू तस्य युगं चतुष्टयं तेन चतुर्विंशतिः लकाराच्चतुर्विशतिः ककार ककारान्तरलकारयोगात् , अनेन प्रकारेण मन्मथबीजरूपां कलां मन्त्रैकदेशं यो ध्यायेत् तं सवनितां सङ्क्षोभं नयति इत्यतिलघु हरो महेशः महिषोऽस्यास्तीति महिषी यमः तयोर्भावो हरमहिषिताहरमहिषि ते इति द्वितीयान्तं नयति प्रापयति शिवभावं यमभावं प्रापयति, यथा - त्रिलोकीमप्याशु भ्रमयतीत्यर्थः ।। १९ ।।

२०.
तृतीयबीजसाधनोपयुक्तं ध्यानमाह-किरन्तीमित्यादि । यः साधकः त्वां हृदि आधत्ते स शकुन्ताधिप इव गरुड इव, सर्पाणां दर्पं दृष्ट्वा शमयति, ज्वरप्लुष्टं ज्वरदग्धं सुखयति त्वां कीदृशीम् ? अङ्गेभ्यः शरीरेभ्यः, किरणनिकुरम्बः तेजःसमूहः स एवामृतरसः सुधाद्रवः तं किरन्तो । कामिव ? हिमकरशिलामूर्तिमिव चन्द्रकान्तमणिमूर्तिमिव; एतेन श्वेतरूपं ध्यानमुक्तम् । दृष्ट्या कीदृश्या ? सुधाधारशिरया अमृतधारासङ्धातप्रणालिकया इत्यर्थः । 
विष्णुपक्षे-किरन्तीमिति-शिलामूर्तिविशेषणम् ।। २० ।।

२१.
मुखं विस्दुमित्यादिना कामकलायाः स्थूलं ध्यानमुक्तमिदानीं सूक्ष्मं तद् ध्यानमाह - तडिल्लेखेति । तव कलां मूति महान्तः सनकादयः महापद्माटव्यां सहस्रारे मनसा ध्यायन्तः परमाह्णादलहरीं अतिशयसुखप्रवाहं, दधति धारयन्ति । कीदृशेन मनसा ? मृदितेन नाशितेन मलमायेन, मलाः कामक्रोधादयः, माया अनादिसिद्धा अविद्या । कलां कीदृशीं ? तडिल्लेखावत् विद्युच्छटावत् , तन्वीं सूक्ष्मां, तपनशशिवैश्वानरमयीं सूर्येन्दुवह्निरूपबिन्दुत्रयवतीं, परां कमलानामाधारादिसंज्ञानामुपरि सहस्रारे निषण्णामुपविष्टामित्यर्थः । तदुक्तं कादिमते - "इति ते गदिता कामकलाया बाह्यभावना । पूर्वमेवाधुना वक्ष्ये भावनामान्तरालिकीम् ।। मूलादिब्रह्मरन्ध्नान्तं स्फुरद्विद्युल्लताकृतिम् । ध्यायेत् कुण्डलिनीं देवीं त्वद्विद्याक्षररूपिणीम् ।। षट्चक्रभेदिनीं देवीं त्वद्विद्याक्षररूपिणीम् ।। षट्चक्रभेदिनीं देवीं ताञ्च बिन्दुत्रयात्मिकाम् । तामेवार्धकलारूपां चिन्तयेत्पद्मकानने ।। एवं भावनया जुष्टः परमानन्दनिर्भरः । संसारसागरं धीमान् गोष्पटीकुरुते शिवे ।।" विष्णुपक्षेऽप्येवम् ।। २१ ।। 

२२.
भवानीति - हे भवानि ! मयि दासे त्वं सकरुणां दृष्टिं वितर प्रयच्छ ; इति सम्पूर्णं स्तोतुं वाञ्छन् `भवानि त्वं' इति एतावन्मात्रं यः कथयति शेषभागं यावन्नोच्चरति तदैव त्वं तस्मै निजसायुज्यपदावीं दिशसि प्रयच्छसि, कीदृशीं ? मुकुन्दो विष्णुः, ब्रह्मा धाता, इन्द्रः पाकशासन एतेषां स्फुटं यन्मकुटं तेन नीराजितं पदं यस्यास्तामित्यर्थः । 
विष्णुपक्षे - हे मुकुन्द मोक्षप्रद ! मयि सकरुणां दृष्ठिं वितर इति एकं वाक्यम्, तथा भगवान् इत्थं कन्दर्पत्वं मयि वितरत्विति विभक्तिविपरिणामे तात्पर्ये वाक्यम्, भवत्यस्मादिति भवो विष्णुः स एव अनः प्राणो विद्यते यस्यासौ भवानी विष्णुभक्तः तस्य भावो भवानित्वम् इत्येकमेव वाक्यम् । यद्वा मोहिनीरूपेण भवानीवाचरति इति भवानी विष्णुः । आचारक्विबन्तात् कर्तरि क्विप् । तस्य सम्बोधनं हे भवानि, विष्णोः प्रथमलिङ्गग्रहणञ्चेति नदीसंज्ञायाम् "अम्बार्थनद्योर्ह्नस्वः" इति ह्नस्वः, इति स्तोतुं वाञ्छन् भवानि त्वम् इत्येतावदेव यः कथयति तदैव तस्मै त्वं सायुज्यपदवीं दिशसि ब्रह्मेन्द्रेत्यादि सायुज्यपदवीविशेषणम् इति ।। २२ ।।

२३.
त्वयेति - त्वथा शम्भोः वामं वपुः हृत्वा अपरमपि दक्षिणं शरीरार्द्धं अपरितृप्तेन इच्छापूर्तिरहितेन मनसा करणेन हृतमभूदिति शङ्के तर्कयामि । तथाहि - तदेव प्रतिपादयामि ; त्वद् रूपं सकलम् अरुणाभं रक्तवर्णं पूर्वं त्वद् वर्णमेवार्द्धं रक्तमासीत्, त्रिनयनं त्रिलोचनं पूर्वं सार्द्धनयनमासीत्, कुचाभ्यामानम्रं प्रह्वं पूर्वमेककुचेन नम्रमासीत् , कुटिलो वक्रः शशी चन्द्र आधेयत्वेन चूडाधारत्वेन विद्यते यस्य तत् कुटिलशशिचूडालं च तन्मुकुटं चेति, तद्विद्यते यत्रेति कर्मधारयोत्तरबहुव्रीहिः पूर्वं तव मुकुटमात्रमासीत् न शशियुतम् अथवा कुटिलशशिनोऽर्द्धमासीत् न तु सम्पूर्णः कुटिलशशीति भावः ।
विष्णुपक्षे - मोहिनीरूपं कृत्वा शम्भोः वामं सुन्दरं वपुः कृत्वा अपरमपि शरीरार्द्धं गौरीरूपं हृतममूत् इति शङ्के । त्वद् रूपमित्यादिना मोहिनीध्यानमुक्तम् ।। २३ ।।

२४.
जगदिति - क्षणचकितयोश्चञ्चलयोस्तव भ्रूलतयोराज्ञामालम्व्य प्राप्य धाता ब्रह्मा जगत् संसारं सूते सृजति, हरिर्विष्णुः अवति रक्षति, रुद्रः क्षपयते कारणरूपतां प्रापयति, यथा- घटादेर्मृदादिरूपता, एतत् कारणात्मकं जगत्तिरस्कुर्वन् स्वमपि वपुः शरीरम् ईशः स्थगयति तिरोधत्ते, सदापूर्वः शिवः सदाशिवः सर्वं तदिदम् अनुगृह्णाति स्वात्मनि बीजभावेन स्थापयति, पुनः सृष्टेरनुग्रहाय । तदुक्तं-शाम्भवदीपिकायाम् -``सृष्टिस्थित्युपसंहारविधानानुग्रहात्मकं । कृत्यं पञ्चविधं यस्य तन्नमः शाश्वतं शिंव ।" इति ।
विष्णुपक्षेऽप्येवम् - पञ्चब्रह्मान्तर्गतविष्णुमूर्तेः स्तोतव्यभिन्नत्वात् न काप्यनुपपत्तिः ।। २४ ।।

२५.
त्रयाणामिति - हे परमशिवे !  तव चरणयोर्या पूजा विरचिता सा त्रिगुणजनितानां सत्वरजस्तमोजनितानां त्रयाणां देवानां ब्रह्मविष्णुरुद्राणां पूजा भवेत् । `परिशिवे' इत्यत्र त्रिभुवने इति क्वचित्पाठः । तथाहि तदेव प्रतिपाद्यते-हि यतः त्वत्पादावुद्वहन्तीति त्वत्पादोद्वहनं यन्मणिपीठं तस्य निकटे शश्वन्निरन्तरमेते स्थिताः । कीदृशाः ? मुकुलितकरा एव उत्तंसास्ते मुकुटे येषां ते तथेत्यर्थः । उक्तं च देवीपुराणे -``विष्णुपूजासहस्राणि शिवपूजाशतानि च । अम्बिकाचरणार्चायाः कलां नार्हन्ति षोडशीं ।" इति ।
विष्णुपक्षे - त्रयाणां ब्रह्मरुद्रेशानां परमशिवे परमकल्याणनिमित्तं शेषं समानम् । यद्वा तव चरणयोः या विरचिता सा त्रयाणामपि पूजा भवेत् । ननु तर्हि त्वच्चरणयोरपि पूजा न तेषामित्यत आह-तथाहीति । तथा राजपूजया भृत्यपूजावदुपपन्नमिदम् इति ।। २५ ।।

२६.
विरिञ्चिरिति । हे सति पतिव्रते ! अस्मिन् महासंसारे विरिञ्चिर्ब्रह्मा, पञ्चत्वं मृतिं व्रजति, हरिर्विष्णुर्विरतिं नाशं अाप्नोति , कीनाशो यमः विनाशं मरणं व्रजति, धनदः कुबेरः निधनं प्राणवियोगं याति, माहेन्द्री महेन्द्रसम्बन्धिनी दृशां चक्षुषां विततिः परम्परा वितन्द्रा विगतनिद्राऽपि सम्मीलति, असौ त्वत्पतिः क्रीडति तथा च तवैवायं प्रभावः ।।
विष्णुपक्षे - सतीति सप्तम्यन्तम् , तेनास्मिन् महासंसारे सति हरिः सूर्यः विष्णुरेव वा, विरतिमन्तर्धानं, त्वत्पतिः पालको यस्यासौ शिवो विहरति इति, तथा च प्रलये स्वशरीरमपि तिरोधत्से न भक्तस्य हरस्येति स्वापेक्षया तव भक्तस्यातीवानुकम्पयेति भावः ।। २६ ।।

२७.
जपो जल्प इति । यन्मे विलसितं तत्तव सपर्यापर्यायः पूजापरनामधेयो भवतु । विलसितमेवाह - जल्पः स्वच्छन्दभाषणं जपो भवतु । अशनादि भोजनादि तवाहुतिविधिः होमकर्म भवतु, संवेशः शयनं प्रणामो भवतु । अखिलं सुखं निद्रादिजन्यम् । आत्मार्पणदशा भवत्वित्यर्थः ।।
विष्णुपक्षे अपि समानम् ।। २७ ।।

२८.
सुधामपीति । प्रतिभयं शत्र्वादिभयं जरा वार्धकं मृत्युं मरणं च हरत्येतादृशीं सुधामप्यास्वाद्य विधिशतमखाद्या ब्रह्ममहेन्द्राद्या विश्वे सर्वे दिविषदो देवा विपद्यन्ते म्रियन्ते, यत्पुनःकरालं भयानकं क्ष्वेडं समुद्रमथनोद्भूतं विषं कवलितवतो भक्षितवतः शम्भोः न कालेन भृत्युना कलनं ग्रसनं, कालस्य मृत्योः कलनं प्राप्तिर्वा, तन्मूलं तस्य कारणं, हे जननि ! तव ताटङ्कमहिमा कर्णालङ्कारप्रभावः । `मूलम्' इत्यत्र `नूनम्' इति क्वाचित्वकः पाठः ।।
विष्णुपक्षे - जननं जन्म विद्यते यस्यासौ जननी, जन्मवान् तस्य भावो जनयिता, जन्मैव तस्य टङ्कः पाषाणदारकलौहशलकारूपमिति सम्बोधनम् , यच्छम्भोर्न कालकलना तत्तवैव महिमामूलमित्युर्थः ।। २८ ।।

२९.
किरीटमिति । वैरिञ्चं ब्रह्मसम्बन्धिनं किरीटं मुकुटं जहि त्यज, जहात्यर्थकहन्तेर्लोट् मध्यमपुरुषैकवचनप्रयोगोऽयम् , धातूनामनेकार्थत्वात् । यद्वा हन् धातोर्गमनार्थकर्तृकप्त्य जहि गमय अन्यथा प्रेरयेत्यर्थः । एतेषु ब्रह्मादि प्रणामेषु सत्सु प्रसभं हठात् भवनं स्वगृहमागतस्य भवस्य शिवस्याभ्युत्थाने सति तव परिजनानां जयाविजयादीनां सखीनामुक्तिर्विजयते इत्यर्थः ।
विष्णुपक्षे - तस्य तव अभ्युत्थाने शयनादुत्थानकाले अभिया भीतिव्यतिरेकेण परिजनाना जयविजयादीनां उक्तिर्विजयते । तव कीदृशस्य ? जगदुत्पत्तिहेतोः, पुनः कीदृशस्य ? कैटभभिदः कठिनश्चासौ इ कोटीरः कन्दर्यकिरीटस्तस्मिन् भवस्य कठोरे कोटीर इत्यन्वयः । यद्वा त्वद्गृहसमागतस्य महेशस्यैवाभ्युत्थाने इत्यर्थः ।। २९ ।।

३०.
स्वदेहेति - हे नित्ये ! स्वदेहोद्भूताभिः त्वच्छरीरोत्थाभिः घृणिभिः किरणरूपाभिः अणिमाद्याभिरावरणदेवताभिरभितो निषेव्यां सेव्यमानां त्वामहमिति अभेदेन भावयति, निषेव्यामित्यत्र `निषेव्ये' इति क्वचित्पाठः, तत्र हे अणिमाद्याभिः निषेव्ये सेविते इति सम्बोधनम् । त्रिनयनस्य शिवस्य, समृद्धिरैश्वर्यं, तृणयतः तृणवन्मन्यमानस्य तस्य महासंवर्ताग्निः प्रलयकालाग्निर्नीराजनविधिं विरचयति इति किमाश्चर्यं नाश्चर्यमित्यर्थः । तदुक्तं कादिमते -``त्वद्देहोत्थिततेजोभिः किरणैरणिमादिभिः । आदृतां त्वां महति भावयेत्त्वत्समो भवेदिति ।।"  
दत्तात्रेयोऽप्याह - ``अरुणा करुणातरङ्गिताक्षीं धृतपाशाङ्कुशपुष्पबाणचापाम् । अणिमादिभिरावृतां मयूखैरहमित्येव विभावये भवानीम् ।।" इति ।
विष्णुपक्षे - हे निषेव्य ! सेवनयोग्य आमिति सम्बोधने स्वदेहः परमेश्वरस्य देहो वेदस्तस्मादुद्भूताभिः तेजोभिरणिमाद्याभिः अणिमादिसंज्ञकाभिः ऋगादिरूपाभिर्गोपीभिः सह त्वामहमित्यभेदेन यः सदा भावयति नित्यं नित्यरूपं यद् ब्रह्म तन्निमित्तं त्रिनयनस्य शिवस्य भिक्षुकत्वात् , तत्समृद्धिं भिक्षारूपां तृणयतस्तुच्छीकुर्वतस्तस्य महासंवर्ताग्निरपि नीराजनं विरचयति, तस्य भिक्षाप्राप्त्या जठरामलज्वालाजन्यदुःखोपशमनस्वल्पफलं प्रलयकालीनानलज्वालाजालोऽपि न दुःखमुपजनयतीति भावः । तदुक्तं क्रमदीपिकायाम् - ``द्विजो भिक्षावृत्तिं य इह दिनशो नन्दतनयः स्वयंभूत्वा भिक्षामटति विहरन् गोपसुदृशाम् । अमाचेतोभिः स्वैर्ललितललितैर्नर्मविधिभिः दधिक्षीराज्याभ्यां प्रचुरतरभिक्षां स लभते ।।" इति ।। ३० ।।

३१.
चःतुषष्ट्येति - चतुःषष्टिसंख्याकैः तन्त्रैः शास्त्रैः, सकलभुवनमभिसन्धाय वञ्चयित्वा, पशुपतिः शिवः स्थितः, तत्सिद्धिप्रसवानां परतन्त्रैरुपदेशकैः त्वन्निर्बन्धात् पुनः ते तव, तन्त्रं शास्त्रं, क्षितितलमवातीतरत् अवतारयामास । कीदृशं ? अखिलपुरुषार्थानां अर्थधर्मकाममोक्षाणामेकघटनायां मुख्यप्रयोजनसाघने स्वतन्त्रमन्यानपेक्षमित्यर्थः । विष्णुपक्षेऽप्येवम् ।। ३१ ।।

३२. लोपामुद्राविद्यामाह - शिव इति । हे जननि ! अमी ते वर्णाः तव नामावयवतां त्वन्मन्त्रराज एव तव नाम तस्यावयवतां भजन्ते । वर्णानेवाह-शिवो हकारः शक्तिः सकारः कामः ककारः क्षितिर्लकार अथशब्दः पूर्वबीजव्यवच्छेदपूर्वकाय परबीजोपक्रमाय रविर्हकारः शीतकिरणः सकारः स्मरः ककारः हंसो हकारः शक्रो लकारः तदनु तदनन्तरमिति अपि पूर्वबीजव्यवच्छेदाय परा सकारः मारः ककारः हरिः लकारः । कीदृशा वर्णाः? अवसानेषु खण्डत्रयान्तेषु तिसृभिः हृल्लेखाभि भुवनेश्वरीबीजैः ``हृदि लेखेव जागर्ति प्राणशक्तिरियं परा । हृल्लेखा कथ्यते तस्मान्माया वाचिन्त्यवैभवात् ।। अनया रहिताः सर्वे निर्बीजा मन्त्रराशयः । अतस्तु सर्वमन्त्राणामियमुद्बोधिनी मता ।" इति स्वच्छन्दघटिताः सङ्ग्रहवचनात् सम्बद्धा इत्यर्थः ।
विष्णुपक्षे - जननी पार्वती तन्नामैकदेशग्रहणम् । अमी बर्णा भजन्ते तवैव तत्सम्बन्धिन एव त्वत्सम्बन्धादेवामीषां सिद्धिप्रदातृत्वमिति भावः । वैदेहिबन्धोरितिवत् ह्रस्वत्वं हरिसङ्कर्षणकमलापतिलक्ष्मीपतिनाम्नामाद्यवर्णैर्बीजत्रयनिर्माणादित्याशयः । यद्वा जननं कारणता सम्बन्धेनास्यास्तीति जननी विष्णुस्तेन तद्रूपेण जननिना गोपालाष्टादशाक्षरेण अमा सह अमी वर्णा स्तव अवयवतां भजन्त इत्यर्थः । गोपालाष्टादशाक्षरपञ्चदशीभ्यां सुन्दरीगोपालमन्त्रोद्धारात् इति भावः । जननीति पूर्वोक्तस्या विष्णुसम्बोधनं वा ।। ३२ ।।

३३.
कामराजविद्यामुद्धरति - स्मरमिति - स्मरं ककारं योनिमेकारं लक्ष्मीमीकारम् इदं त्रितयं तव मनौ मन्त्रे पूर्वोक्ते निधाय तत्रत्याद्याक्षरत्रयंलोपयित्वा संस्थाप्य एके कोष्ठसाधका हे नित्ये ! त्वां जपन्ति कीदृशाः निरवधिः अवसानशून्यो यो महाभोगः ऐहिकामुष्मिकदुःखसम्भिन्नसुखसन्ततिः तद् रसिकास्तदिच्छावन्तः चिन्तामणिः मातृका तद्रूपो यो गुणस्तन्तुः तत्र निबद्धोऽक्षरूप इकार क्षकाररूपे वलयः अनुलोमप्रतिलोमतया वलयाकारो यैस्ते । यद्वा चिन्तामणेर्गुणो यस्यासौ चिन्तामणिगुणस्त्वच्चरणकमलं तत्र निबद्धानि अक्षवलयानि इन्द्रियसमूहानि यैस्ते । शिवाग्नौ शिवशक्तिरूपवागीश्वरीसम्मेलनजातवह्नौ सुरभिघृतधाराहुतिशतैर्हेमं सम्पादयन्तः । आर्षत्वान्नुम् । जुहुः स्रुक् तस्यान्तर्मंध्ये यत् सुरभिघृतधाराहुतिशतं तैः । शिवाग्नौ महाभोगरसिकाः पूर्णाहुतिरसिकाः इति वार्थः । अत्रैवाथर्वणवेदसौभाग्यकाण्डे - ``कामो योनिः कमला वज्रपाणिः गुहाहसा मातरिश्वाभ्रमिन्द्रः । पुनर्गुहासकलामाययैष्टापुरूच्येषा विश्वमातादिविद्या ।" इति । ऋग्वेदेऽपि-``इन्द्रो मायाभिः पुरुरूप ईयते ।" इति । इन्द्रः परमैश्वर्ययुक्तो लकारः मायाभिर्हृल्लेखाभिः बहुरूप ईयते तथाहि - हृल्लेखायाः पञ्चधा षोढा चतुर्धा विभागास्त्रिधा भवन्ति । तत्र हकार रेफ ईकारः तत्समष्टिरिति पञ्चधा विभागेन वाग्भवोत्पत्तिः । हकारो रेफः बिन्दुत्रयं तत्समष्टिः षोढा विभागेन कामराजोत्पत्तिः । हकारो रेफ इकारो बिन्दुरिति चतुर्धा विभागेन शक्तिकूटोत्पत्तिः । एतस्या विद्यायाः पञ्चदशाक्षरीत्वं व्याख्यातं मानसोल्लासे- ``दशापञ्चकभेदेन प्रपञ्चस्य विलासिनः । साक्षिणी चाक्षरी यस्मात्तस्मात्पञ्चदशाक्षरी । जायते बर्द्धते अस्ति परिणमति विनश्यती" ति पञ्चदशाः ।
विष्णुपक्षे - स्मरं क्लीं, योनिं ह्नीं, लक्ष्मीं श्रीं तव मनौ सुन्दरीगोपालमन्त्रे वैपरीत्येनाष्टादशाक्षरे वा तेन राजराजेश्वरविंशत्यर्णः स्मरमित्यनुवादः । मनौ कीदृशे ? नित्ये शिवाग्नौ शोभनाग्नौ, शेषं समानम् ।। ३३ ।।

३४.
शरीरमिति - हे भगवति । त्वं शम्भोः शरीरं कीदृशम् ? शशिमिहिरौ चन्द्रसूर्यौ वक्षोरुहौ स्तनौ, यत्र तत्तथा तदुक्तम् - ``चन्द्रसूर्यौ स्तनौ देव्यास्तावेव नयने स्मृते । उभौ ताटङ्कयुगलमित्येषा वैदिकीश्रुतिः ।" इति । नवात्मानं नवव्यूहात्मकभैरवस्वरूपं मन्ये । व्यूहाश्च -``कालव्यूहः कुलव्यूहो नामव्यूहस्तथैवच । ज्ञानव्यूहस्तथाचित्तव्यूहस्तस्मादनन्तरम् ।। नादव्यूहस्तथा बिन्दुव्यूहस्तस्मादनन्तरम् । आत्मव्यूहस्तथा जीवव्यूहः स्यादिति ते नव ।। नवव्यूहात्मको देवः परानन्दः परात्मकः । नवात्मा भैरवो देवो भुक्तिमुक्तिप्रदायकः । परानन्दा पराशक्तिश्चिद्रूपानन्दभैरवी । तयोर्यदा सामरस्यं जगत्सम्पद्यते तदा ।।" - इति । तत्र कालव्यूहो नीलादिरूपो भेदः । नामव्यूहः संज्ञासमुदायः, ज्ञानव्यूहो विज्ञानस्कन्धः, भोगव्यूहो निर्विकल्पकसविकल्पकसमुदायः, चित्तव्यूहोऽहङ्कारचित्तबुद्धिमहन्मनःसमुदायः, नादव्यूहः परापश्यन्तीमध्यमावैखरीरूपः, बिन्दुव्यूहः अनुस्वाररूपैकबिन्दुर्वाग्रूपबिन्दुद्वयात्मकः, आत्मव्यूहः आत्मान्तरात्मपरमात्मज्ञानात्मरूपः, जीवव्यूहः मनुष्यपशुपक्षिसरीसृपादिरूपः ; अतो हेतोः शेषः शेषीति सम्बन्धः । गुणप्रधानाप्राधान्यभावः वां युवयोः साधारणतया तुल्यतया स्थितः । कीदृशयोः ? सामरस्येनैकात्म्येन यः परानन्दः उत्कृष्टनिर्वृतिः तत्परयोस्तदधीनयोस्तन्निष्ठयोर्वा । नवात्मानमित्यत्र भवात्मानमित्यपि क्वाचित्कः पाठः, तत्र भवः शिवः ।
विष्णुपक्षे - शम्भोः शरीरं त्वमिति मन्ये, नवात्मानं पूर्वोक्तं नवव्यूहरूपं तवात्मानं भगवतिं शिंवे मन्ये वां युवयोर्विष्णुशिवयोरित्यर्थः ।। ३४ ।।

३५.
मनस्त्वमिति - हे शिवयुवति ! त्वं मनः अन्तःकरणं असि, व्योम आकाशम् ; मरुत् वायुस्त्वमसि, मरुत्सारथिरग्निस्त्वमसि, आपो जलानि, भूमिः पृथिवी, त्वयि परिणतायां सत्यां परं भिन्नं कार्यं नास्ति, त्वमेव भावेन लीलाविशेषेण चिदानन्दाकारं आत्मानं विश्ववपुषा जगद्रूपेण विमृषे, किमर्थं, परिणमयितुं परिणामं प्रापयितुम् । तदुक्तं चतुःशत्याम् - 
``त्रिपुरा परमाशक्तिराद्या जाता महेश्वरी ।
स्थूलसूक्ष्मस्वभावेन त्रैलोक्योत्पत्तिमातृका ।।
कबलीकृतनिःशेषतत्वग्रामस्वरूपिणी ।
यस्यां परिणतायान्तु न किञ्चित्परमिष्यते ।।" - इति ।
विष्णुपक्षे-कार्यकारणयोरभेदान्मनोरूपं कार्यत्वमेव ; एवमग्रेऽपि । ननुमेव मनः प्रभृतीनामन्यदेव कारणमस्त्विति अत आह-त्वयि इत्यादि । अविपरिणताय आमितिच्छेदः अपि सम्बोधने, परिणतं यन्मनो व्योमादि तस्मै तदर्थं परमन्यत्कारणं नहि आम् स्मरणे तव कथं तद्रूपत्वमित्यत आह-शिवयुवतिभावेन शिवयुवतिर्भार्या शिवकल्याणस्वरूप इति सम्बोधनम् । युवतिंमायेतिं वा तस्याभावेन मायिकमेव वेदनं तात्विकमित्यर्थः । शिवमहिषीति पाठे संज्ञायांह्रस्वः, कालिदासवत् ``वैदेहि बन्धो हृदयं विदद्रे" इविवच्चेति बोध्यम् ।। ३५ ।।

३६.
अथ मानसादिषडन्वयशाम्भवानां मुख्यभूतौ देवदेव्यौ प्रतिचक्रं षड्भिः श्लोकैः स्तौति तवाज्ञेति - तवाज्ञाचक्रस्थं त्वदधिष्ठितभ्रूमध्यस्थं तपनः सूर्यः शशी चन्द्रः तयो कोटिसङ्क्याककान्तिधरं परं शम्भुं परमम्भुनाथाख्यं परचिता परचिदम्बया परमिलितपार्श्वं परिष्वक्तवामभागं यं शम्भुं भक्त्या - भक्त्या आराध्यन् पूजयन् लोको भक्तजनः भालोकभवने रश्मिलोकगृहे हि निश्चितं निवसति, कीदृशे ? निरालोके प्रकाशकालोकान्तरशून्ये स्वप्रकाश इत्यर्थः । तथा च श्रुतिः - ``न तत्र सूर्यो भाति न चन्द्रतारकौ नेमा विद्युतो भान्ति कुतोऽयमग्निः । तमेव भान्तमनुभाति सर्वं तस्य भासा सर्वमिदं विभाति ।" इति । अत्र कर्णिकायां परशम्भुनाथश्रीपादुकां पूजयामि परचिदम्बाश्रीपादुकां पूजयामि, इति सम्पूज्य चतुःषष्टिदलेषु पूर्वोक्तचतुःषष्टिरश्मयः नाथश्रीपादुकामम्बाश्रीपादुकां पूजयामि इत्येतैर्मन्त्रैः पूजनीयाः, एवमन्यचक्रेष्वपि च क्रमः ।
विष्णुपक्षेऽप्येवम् । तव यदाज्ञाचक्रमनुशासनसमूहः न तत्रस्थं त्वदाज्ञापरिपालकमिति वार्थः ।। ३६ ।।

३७.
क्रमप्राप्तनाभसरश्मिदेवदेव्यौ स्तौति-विशुद्धाविति-तेनाधिष्ठानभूते विशुद्धौ कण्ठस्थषोडशदलचके स्फटिकवद् विशदं श्वेतं व्योमजनकं गगनकारणं शिवं (व्योमेश्वरनाथनामानं) देवीमपि व्योमेश्वर्यम्बां वन्दे, कीदृशीं ? शिवेन समानं व्यसनं व्यापारः व्योमजननानुकूलो यस्यास्ताम् ययोः व्योमेश्वरव्योमेश्वर्योः आयान्त्या बहिर्गच्छन्त्या भासा जगती जगद्वर्त्तिजीवसन्ततिः चकोरीव विलसति शोभते, कीदृशी? शशिकिरणेन सारूप्या समाना सरणिः सुषुम्णापद्धतिः यस्यां सा तथा, अत एव विधूतान्तर्ध्वान्ता निरस्तबाह्यव्यासङ्गतिमिरा इत्यर्थः । कण्ठे कमलकर्णिकायां व्योमेश्वरनाथश्रीपादुकां पूजयामि व्योमेश्वर्यम्बाश्रीपादुकां पूजयामि इति सम्पूज्य परितो द्वासप्ततिरश्मयः आनन्दनाथश्रीपादुकां पूजयामि अम्बाश्रीपादुकां पूजयामि इति तन्नाम्नामन्ते संयोज्य न्यस्याः पूज्याश्चेति क्रमः । विष्णुपक्षेऽप्येवम् ।। ३७ ।।

३८.
क्रमप्राप्तवायव्यरश्मिदेवदेव्यावाह - समुन्मीलदिति - समुन्मीलदतिप्रकाशमानायाः संविद् ब्रह्मज्ञानं तेदव यः कमलमकरन्दस्तद्रसिकं महतां योगिनां मानसमेव मानसं तत्र चरतीति तम् अत एव किमप्यनिर्वचनीयहंसद्वन्द्वं हंसेश्वरहंसेश्वरीरूपं भजते । `हंसः सोऽहं स्वाहा हंसेश्वरपरमहंसनाथश्रीपादुकां पूजयामि, सोऽहं हंसः स्वाहा परमहंसहंसेश्वर्यम्बाश्रीपादुकां पूजयामि', इति तयोर्भजनमन्त्रः । `हंस' इत्यक्षरद्वयमेव वा तन्मन्त्रः, यदालापाद् ययोरुच्चारणादष्टादशगुणितानामष्टादशसङ्ख्याकानां विद्यानां वेदचतुष्टयोपवेदचतुष्टयषडङ्गपुराणन्यायमीमांसाधर्मशास्त्ररूपाणां परिणतिः, प्रकाशधर्मसाधर्म्यमाह-यद्धंसद्वन्द्वं दोषाद् दोषमध्याद् गुणममलमादत्ते अविद्यासम्पर्करूपं दोषं विनाश्य गुणमखण्डाद्वैतानन्दरूपतां व्यनक्ति इत्यर्थः । अद्भयो जलात् पयो दुग्धमिवेत्यर्थः । पूजाक्रमश्चोक्तरीत्यैव । विष्णुपक्षेऽपि समानम् ।। ३८ ।।

३९.
क्रमप्राप्ततैजसमुख्यदेवदेव्यौ प्राह-तव स्वाधिष्ठाने इति - हे जननि ! तव त्वदधिष्ठिते स्वाधिष्ठाने नाभिचक्रे दशदले शाम्भवक्रमे स्वाधिष्ठानमणिपूरयोः स्थलवैपरीत्यं हुतवहमग्निमधिष्ठाय निरतं स्थितं संवर्तं संवर्तेश्वरनामानं तं प्रसिद्धं तां प्रसिद्धां महतीमतिशयितां समयां महासमयासंज्ञिकाम् ईडे स्तौमि, यदालोके यस्य संवर्तेश्वरस्य महति आलोके तीक्ष्णतरललाटलोचनानले क्रोघकलिले सञ्जिहीर्षालक्षणकोपेन समाविष्टे लोकान् चतुर्दश भुवनानि दहति सति दयार्द्रा करुणाकोमला सिसृक्षाऽऽविष्टेति यावत् ते तव समायां वा रूपा या दृष्टिः शिशिरमुपचारं शैत्यसम्पादनेन पुनरुज्जीवनं करोतीत्यर्थः । उपासनारीतिश्चोक्तैव ।
विष्णुपक्षे - जननमस्या अस्तीति जन्मशाली जीवः, तेषु महतीमतिशयिता जननि महतीमिति, समया विशेषेणं जननीवाचरतीति जननी विष्णुस्तस्य संबोधनं वा, यदालोके ययोः प्रेक्षणे लोकान् दहति सति, ते तव विष्णोर्दयार्द्रा दृष्टिः शिशिरमुपचारं रचयति इत्यर्थः ।। ३९ ।।

४०.
क्रमप्राप्ताप्यरश्मिमुख्यदेवदेव्यौ प्राह - तडित्त्वन्तमिति - कमप्यनिर्वचनीयं मणिपूरैकशरणं षड्दलं नाभ्यघोवर्ति कमलमेवैकम् शरणं गृहं यस्य नभोवत् श्यामं कृष्णवर्णं मेघं मेधेश्वरम् अमृतेश्वरापरपर्यायं निषेवे, कीदृशम् ? शक्त्या सौदामिन्या अम्बयाऽमृतेश्वर्यपरनामधेयया तडित्त्वन्तं सौदामिनीमनोज्ञम् । कीदृश्या ? तिमिराणामन्धकाराणामज्ञानां परिपन्थि नाशकं स्फुरणं कान्तिर्यस्यास्तया । पुनः कीदृशम् ? नानारत्नाभरणरूपं परिणद्धं धृतमिन्द्रधनुर्येन तं । पुनः कीदृशम् ? हररूपेण प्रागुक्तसंवर्तेश्वरेण मिहिरेण सूर्येण तप्तं तापितम् ``अन्तर्भावितण्यर्थस्य तपिधातोर्निष्ठायां रूपं ।" त्रिभुवनं त्रैलोक्यं वर्षन्तं सिञ्चन्तम् । विष्णुपक्षेऽपि समानम् ।। ४० ।।


 `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'


  `` "  `` "  `` "  `` "  `` "  `` "  `` "  `` "

 `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
ऽ `` "  `` "  `` "  `` "  `` "  `` "  `` "  `` "  `` "  `` " !
