1.
शेषाशेषोक्तिभूषाः कणचरणचणग्रन्थसौगन्ध्यजिघ्रा
भट्टोक्तिप्रौढिलीढा गुरुगुरुतरगीर्गुम्भशुम्भद्विजृम्भाः ।
निःशङ्काः शंकरोक्तौ पशुपतिमतनिर्वाहकाः सांख्यसंख्याः
यस्य श्रीलोल्ललक्ष्मीधर विबुधमणेर्भान्ति वाचां निगुम्भाः ॥
सोಽहं लक्ष्मीधरः प्राह टीकां लक्ष्मीधराभिधाम् ।
एनां समाहितस्वान्ताः सेवन्तां सततं बुधाः ॥
स्यादेव मेಽलसतया मातेमान्दृता वा दोषः क्वंचित्क्वचिदथापि न काಽपि शङ्का । 
नैसर्गिकी खलु गुणीकरण प्रव्रिणा शक्तिः सदा विजयते भुवि सज्जनानाम् ॥
इह खलु शंकरभगवत्पूज्यपादाः समयमततत्त्ववेदिनः समयाख्यां चन्द्रकलां श्लोकशतेन प्रस्तुवन्ति - शिव इति ! शिवः सर्वमङ्गलोपेतः सदाशिवतत्त्वम् । `धश कान्तौ' इत्यस्माद्धातोः शिवशब्दो निप्पन्नः । यथोक्तम् - `हिसिधातोः सिंहशब्दो वश कान्तौ शिवः स्मृतः । वर्णव्यत्ययतः सिद्धौ पश्यकः कश्यपो यथा ।' इति । `वश कान्तौ' इत्ययं धातुः तुदादिः अदादिश्च संगृहीतः । तुदादेर्वशतेः दोप्तिरर्थः । कान्तिर्दीप्तिः । अदादेर्वष्टिरिति कामना अर्थः । इच्छाशक्त्याश्रयत्वादीश्वरस्य शिवत्वम् । वशति प्रकाशते स्वयंप्रकाश इति ; यद्वा, स्वस्मिन् प्रपञ्चं प्रकाशयतीति शिवः, यद्वा, `शीङ् स्वप्न' इत्यस्माद्धातोः शिवशब्दो निष्पन्नः । स्वप्नं वाति क्षिपतीति शिवः, जाड्यरहितः, अविद्यानिर्मुक्तः इत्यर्थः । यद्वा, स्वप्नमविद्यां वाति गच्छतीति शिवः, सादाख्यकलासंवलित इति यावत् । तस्यैव शिवशब्दवाच्यत्वं वक्ष्यते । तादृशः शिवः शक्त्या जगन्निर्माणशक्त्या युक्तः अविच्छन्नः, अविधाಽवच्छिन्नचैतन्यस्यैव ब्रह्मणः जगन्निर्माणशक्तत्वात्, यदि भवति भवति चेत् , तर्हि शक्तः समर्थः प्रभवितुं प्रपञ्चं निर्मातुम् । न चेदेवं, शक्त्या युक्तो न चेदित्यर्थः । दीव्यतीति देवः पूर्वोक्तः सदाशिवः । न खलु निषेधसंभावनायाम् । स्पन्दितुमपि चलितुमपि कुशलः समर्थः । निराकारस्य विभोराकाशतुल्यस्य स्पन्दनायोगात् इति हृद्गतोಽर्थः ॥
वाच्यार्थस्तु - शिवशक्त्योः जायापतिन्यायेन जायया शक्त्या युक्तश्चेत् प्रपञ्चरूपसंतानं निर्मातुं शक्नोति, तया वियुक्तश्चेत् न शक्नोतीति ॥
आगमरहस्यार्थस्तु - शिवशब्देन नवयोनिचक्रमध्ये चतुर्योन्यात्मकमर्धचक्रमुच्यते । शक्तिशब्देन अवशिष्टं पञ्चयोन्यात्मकमर्धचक्रमुच्यते । एवमर्धद्वयमिलितं नवयोन्यात्मकं चक्रं भवति । एतस्माच्चक्रादेव जगदुत्पतिस्थितिलया भवन्तीति पुरस्तान्निवेदयिष्यते । उक्तं च - `चतुर्भिः शिवचक्रैश्च शक्तिचक्रैश्च पञ्चभिः । शिवशक्त्यात्मकं ज्ञेयं श्रीचक्रं शिवयोर्वपुः ॥' इति । शिवशक्त्योर्मेलनं षड्विंशं सर्वतत्त्वातीतं तत्त्वान्तरमिति पुरस्तान्निवेदयिष्यते । तस्मान्मेलनादेव जगदुत्पत्तिस्थितिलयाः, न केवलादेव इति च वक्ष्यते । यथोक्तं वामकेश्वरमहातन्त्रे चतुःशत्याम् - `परोಽपि शक्तिरहितः शक्त्या युक्ता भवेद्यदि । सृष्टिस्थितिलयान्कर्तुमशक्तः शक्त एव हि ॥' इति । एतच्च `चतुर्भिः श्रीकण्ठैः' इत्यादिश्लोकव्याख्यानावसरे निपुणतरमुपपादयिष्यामः ॥
अतः तस्माद्धेतोः त्वां भगवती आराध्यां आराधयितुं पूजयितुमर्हां हरिहरविरिञ्चादिभिः हरिर्विष्णुः हरो रुद्रः विरिञ्चो ब्रह्मा आदिशब्देन इन्द्रादयः संगृह्यन्ते । ते च अधिकारपुरुषाः प्रपञ्चान्तःपातिनः । तैर्नमस्कार्यत्वं प्रपञ्चजनयित्र्याः भगवत्याः युक्तमेवेत्युक्तम् - अतस्त्वामाराध्यामिति, न तु आरोपस्तुतिरिति ध्येयम् । यद्वा, निगमा वा आदिशब्देन संगृह्यन्ते, निगमसेव्यत्वाद्भगवत्याः । तदुत्तरत्र `श्रुतीनां मूर्धानः' इत्यादौ स्फोर्यते । विरिञ्चशब्दः अकारान्तः । अपिशब्दः कथंशब्दार्थमुपस्करोति । प्रणन्तुं नमस्कर्तुम् । प्रशब्दः कायिकं वाचिकं मानसिकं त्रिविधं नमस्कारमाह । स्तोतुं वा केवलं स्तुतिमात्रमपि कर्तु वेत्यर्थः । अकृतपुण्यः पूर्वजन्मार्जितपुण्यनिचयः कृतपुण्यः, तदन्यः अकृतपुण्यः । प्रभवति ईष्टे शक्तः ॥
अत्रेत्थं पदयोजना - हे भगवति, शिवो देवः शक्त्या युक्तो भवति यदि, तदा प्रभवितुं शक्तः । एवं न चेत् , स्पन्दितुमपि कुशलो न खलु । हरिहरविरिञ्चादिभिरपि आराध्यां त्वां अकृतपुण्यः प्रणन्तुं स्तोतुं वा कथं प्रभवति ॥ १ ॥

2.
तनीयांसं अतिसूक्ष्मं, पांसुं रजःकणं, तव भवत्याः देव्याः, चरणपङ्केरुहभवं चरणौ पङ्केरुहे इव ताभ्यां भवं, विरिञ्चिः ब्रह्मा-विरिञ्चिशब्द इकारान्तः, `विरिञ्चिश्च विरञ्चनः' इति अमरशेषे अभिधानात् । संचिन्वन् सम्पादयन्, भाण्डीकुर्वन् इत्यर्थः ।यद्वा ऊर्ध्वलोकाः सप्त भूरादयः, अधोलोकाः सप्त अतलादयः, एवं चतुर्दशलोकान् । अविकलं परस्परासङ्कीर्णं यथा भवति तथा । यद्वा यावत्प्रलयमेषां वैकल्यं यथा न भवति तथा । वहति प्रापयति रक्षति, एनं पांसुकणं चतुर्दशलोकात्मकतया अवस्थितम् । शौरिः शूरस्य यदोरपत्यं शौरिः-बलभद्रः; तेन शेषो लक्ष्यते; शेषावतारत्वात् बलभद्रस्य । यद्वा श्रृणाति हिनस्ति दशतीति शौरिः सर्पराजः, शेष इति यावत् । यद्वा-शौरिः विष्णुः । तथोक्तं चतुश्शत्याम् - "शिंशुमारात्मना विष्णुः सप्तलोकानधःस्थितान् । दध्रे शेषतया लोकान् भूरादीनूर्ध्वतःस्थितान् ॥" -इति ।
शेषपक्षेಽपि शेष एव विष्णुः, रक्षणे विष्णोरेवाधिकारात् । कथमपि कथंचित् , सहस्रेण शिरसाम् । हरः अन्तकाले प्रपञ्चं हरतीति हरः, अन्तकाले प्रपञ्चं हरतीति हरः, संक्षुद्य सम्यक् मर्दयित्वा एनं चतुर्दशभुवनात्मकतया अवस्थितं पादरजःकणं भजति सेवते, उपदिहतीत्यर्थः । भसितोद् धूलनविधिं भसितेन यदुद्धूलनं उपदेहनं अङ्गरागकरणं, तस्य विधिः अनुष्ठानं, तं तथोक्तम् ॥
अत्रेत्थं पदयोजना - हे भगवति, विरिञ्चिः तव चरणपङ्केरुहभवं तनीयांसं पांसुं संचिन्वन् लोकानू अविकलं विरचयति । हे भगवति, शौरिरेनं शिरसां सहस्रेण कथमपि वहति । हे भगवति, एनं संक्षुद्य हरः भसितोद्धूलनविधिं भजति ॥
अयं भावः - ब्रह्मविष्णुमहेश्वराणां प्रपञ्चविषयसृष्टिस्थितिलयकर्तृत्वं भगवत्याः पादाब्जरेणु महिमायत्तमिति ॥ २ ॥

३. 
एषः पांसुः अविद्यानां अविद्याಽಽविष्टचित्तानां, अज्ञानिनामित्यर्थः, न तु अविद्यमान विद्यानां, अविद्यायाः भावरूपत्वात् । अर्श-आदित्वात् अच्प्रत्ययः, अविद्यावन्तः अविद्या इति । यद्वा-अविद्याಽಽविषचित्ता अपि उपचारेण अविद्या इति । तेषां अन्तस्तिमिरमिहिरद्वीपनगरीअन्तस्मिमिरं अन्तस्थिताज्ञानम् ; अज्ञानस्य तिमिरत्वरोपणं आवरकत्वसाम्यात् , यथा बाह्यपदार्थान् आवृणोति तमः, तथा आन्तरपदार्थं आत्मानं आवृणोति अविद्या । तस्य तिमिरस्य मिहिरद्वीपनगरी, मिहिरस्य सूर्यस्य द्वीपः समुद्रमध्ये उदयप्रदेशः; तत्र नगरी पत्तनं, वासगृहमिति यावत् । जडानां मन्दानां, दुर्मेधसां, चैतन्यस्तबकमकरन्दस्रुतिझरी - चेतनैव चैतन्यं, स्वार्थे ष्यञ् , चेतना नाम आत्मगतपदार्थप्रबोधकारिणी चित्तविस्ताररूपा काचन शक्तिः, तदेव स्तबकः कल्पवृक्षगुच्छः, तस्य मकरन्दः पुष्परसः, तस्य स्रुतिः स्रवणं निष्यन्दः, तस्य झरी प्रवाहः । दरिद्राणां दीनानां, चिन्तामणिगुणनिका चिन्तामणेः रत्नविशेषस्य, गुणनिका गुणना आम्रेडनं, समूह इति यावत् । जन्मजलधौ जन्मैव संसार एव जलधिः समुद्रः, संसारे समु्द्रत्वारोपणं अपारत्वसामान्यात् । तत्र निमग्नानां - नितरां उन्मज्जनराहित्येन मग्नानाम् । दंष्ट्रा-स्पष्टम् । मुररिपुवराहस्य -मुरो नाम दैत्यः, तस्य रिपुः विष्णुः, अयं मुररिपुशब्दः विशेषणवाच्यपि विशेष्यं विष्णुमेव कथयति, शब्दस्वाभाव्यात् । न चात्र पङ्कजादिपदवत् शक्तिसङ्कोचः, द्रव्यवाचकत्वादस्येति । तस्य वराहः अवतारविशेषः ; तस्य तथोक्तस्य, भवति वर्तते ॥
अत्रेत्थं पदयोजना - हे भगवति ! तव पादाब्जरेणुः एषः अविद्यानां अन्तस्तिमिरमिहिरद्वीपनगरी, जडानां चैतन्यस्तबकमकरन्दस्रुतिझरी, दरिद्राणां चिन्तामणिगुणनिका, जन्मजलधौ निमग्नानां मुररिपुवराहस्य दंष्ट्रा भवति ॥ 
अत्र परिणामालङ्कारः आरोप्यमाणस्य आरोपणविषयात्मतया स्थितेः । तथाच मङ्खकसूत्रम् -`आरोप्यमाणस्य प्रकृतोपयोगित्वे परिणामः' इति । अस्यैवार्थः आरोप्यमाणस्य प्रकृतोपयोगित्वं आरोपविषयात्मतया स्थितिनिबन्धनमेवेति फलाभिप्रायेणोक्त इति । यद्वा - उल्लेखालङ्कारः, नगर्यादिरूपेण पांसोरुल्लेखनात् रूपकं वा भवतु, प्रकृतोपयोगो न विवक्ष्यत इति ॥ ३ ॥

४.
त्वत् -भवत्याः सकाशात् , अन्यः इतरः, पाणिभ्यां हस्ताभ्यां, अभयवरदः अभयं भयराहित्यं, भयात् त्राणमिति यावत् , वरः इष्टार्थः, तौ ददातीति अभयवरदः, एकेन हस्तेन अभयदः अन्येन वरद इत्यर्थः । दैवतगणः देवता एव दैवतानि । प्रज्ञादित्वात्स्वार्थे अण् , `स्वार्थिकाः प्रत्ययाः प्रकृतितो लिङ्गवचनान्यतिवर्तन्ते,' यथा चेतनैव चैतन्यमिति । तेषां गणः इन्द्रादयः आदित्यादयश्च गणदेवताः । त्वं भवती एका मुख्या, एकसंख्यासंख्येया वा, नैवासि न भवस्येव । प्रकटितवराभीत्यभिनया, प्रकटितः प्रकाशितः, हस्ताभ्यामिति शेषः, वरः इष्टार्थः अभीतिः अभयं भयात्त्राणं तयोरभिनयः अभिव्यञ्जनं यस्याः सा तथोक्ता । हस्ताभ्यामभयवरप्रदानं सर्वदैवतसाधारणमिति सर्वेषामसाधारणं अभयवरप्रदानप्रकारमाह -भयात् त्रातुं संसाराद्रक्षितुं दातुं फलं वाञ्छितार्थानुरूपं, अपि चेति समुच्चये, वाञ्छासमधिकं वाञ्छायाः कामनायाः सम्यग्धिकं कामितार्थादधिकमित्यर्थः । शरण्ये शरणार्हे ! लोकानां चतुर्दशभुवनानाम् । तव भवत्याः । हिशब्दः इत्यर्थे, इति संचिन्त्येत्यर्थः । चरणौ पादौ । एवकारः अवधारणे । निपुणौ समर्था ॥
अत्रेत्थं पदयोजना - हे भगवति, लोकानां शरण्ये, त्वदन्यो दैवतगणः पाणिभ्यामभयवरदः । एका त्वं पाणिभ्यां प्रकटितवराभीत्यभिनया नैवासि हि इति संचिन्त्य तव चरणावेव भयात्त्रातुं वाञ्छासमधिकं फलमपि च दातुं निपुणौ ॥
अयं भावः - हस्ताभ्यामभयवरदानं सर्वसाधारणमिति कृत्वा त्वच्चरणावेव तादृशाभयवरप्रदाने स्वयमेव व्यापृतौ । अतस्तव न कर्तव्यं हस्ताभ्यामभयवरप्रदानम् , प्रयोजनाभावात् , सर्वसाधारण्यप्रसङ्गात्, लोकैकशरण्यत्वव्याघाताच्चेत्युपदेश इति । अत्र व्यतिरेकालंकारः स्पष्टः । वाक्यलिङ्गकः काव्यलिङ्गालंकारोಽपि स्पष्टः । तयोरङ्गाङ्गिभावेन संकरः ॥ ४ ॥
 
५.
हरिः विष्णुः त्वां भवतीं चक्ररूपिणीं च आराध्य पूजयित्वा जपित्वा ध्यात्वा च । अत एव त्रिपुरसुन्दरीप्रस्तारभेदेषु एकस्य प्रस्तारस्य ऋषिः विष्णुः । ऋषिर्नाम वेदस्थितो मन्त्रो येन दृष्टः स इति । अत एवाहुः `दर्शनादृषिः' इति । इयं पञ्चदशाक्षरीविधा ऋग्वेदे आम्राता -`चत्वार ईं विभ्रति क्षेमयन्तः' (ऋ. ५.४७.४) इत्यादौ । न चात्र ईकारत्रयम् , हृल्लोखात्रयस्यैव श्रुतत्वात् , इति वाच्यम् । षोडशकलात्मकस्य श्रीबीजस्य गुरुसंप्रदायवशाद्विज्ञेयस्य स्थितत्वात् चतुर्णामींकाराणां सिद्धेः मूलविद्यायाः वेदस्थितत्वं सिद्धम् । अत्र केचित्तु कुलसमयाचारानभिज्ञाः `चत्वार ईं बिभ्रति क्षेमयन्तः' इत्यादिश्रुतिबोधिताश्चत्वार ईंकाराः ईकारेण सार्धं हृल्लेखात्रमित्याहुः । तन्न, ईकारस्य ईंकारत्वोक्तेरयुक्तत्वात् , मूलविद्यायाः षोडशवर्णात्मकत्वात् ; षोडशवर्णात्मकत्वं च षोडशनित्याप्रकृतिभूतत्वान्मूलविद्यायाः । एतच्च `चतुःषष्ट्या तन्त्रैः' इति `शिवः शक्तिः कामः' इति च श्लोकद्वयव्याख्यानावसरे निपुणतरमुपपादयिष्यामः । किं चास्य मन्त्रस्य वेदमूलत्वं संज्ञानानुवाकेन (तै. ब्रा. ३. १०.१) `इयं वाव सरघा' (तै. ब्रा. ३. १०.१०) इत्यनुवाकेन च प्रतिपाद्यत इति वक्ष्यते ॥
प्रकृतमनुसरामः - प्रणतजनसौभाम्यजननीं प्रकर्षेण नताः प्रणताः कायिकवाचिकमानसिकनमस्कारवन्तः जनाः भक्तलोकाः तेषां सौभाग्यस्य जननी प्रसवित्री, तां पुरा पूर्वं नारी कान्ता भूत्वा नारीरूपं धृत्वा पुररिपुं त्रिपुरान्तकं, अपिशब्दो जितेन्द्रियत्वं संभावयति, क्षोभं मनोविकारं अनयत् नयति स्म । `गतिबुद्धि' इत्यादिसूत्रेण द्विकर्मकत्वम् । स्मरोಽपि मन्मथोಽपि । अपिशब्दः पूर्वोक्तविष्णुधर्मं समुच्चिनोति यथा विष्णुर्भवन्मन्त्रस्य ऋषिः एवं स्मरोಽपि । त्वां भवतीं नत्वा शरणमुपगम्य, श्रीचक्रं सम्यगम्यर्च्य त्वन्मूलविद्यां सम्यगभ्यस्य त्वत्प्रभावापन्नसत्त्वः, रतिनयनलेह्येन, रतेः स्वपत्न्याः नयनाभ्यां लेह्येन लेहनार्हेण, रतिर्नाम अतिसुन्दरी तस्याः नयनपेयेन इयतिसौन्दर्यं कामदेहस्येति । वपुषा देहेन । मुनीनां जितेन्द्रियाणाम् । अपिशब्दः संभावनायाम् । अन्तः अन्तरङ्गे चित्तवृत्तौ । प्रभवति समर्थः । हि प्रसिद्धौ । मोहाय शब्दादिविषयवाञ्छोत्पादनाय । महतां महात्मनाम् ॥ 
अत्रेत्थं पदयोजना - हे भगवति, प्रणतजनसौभाग्यजननीं त्वां हरिराराध्य पुरा नारी भूत्वा पुररिपुमपि क्षोभमनयत् । स्मरोಽपि त्वां नत्वा रतिनयनलेह्येन वपुषा महतां मुनीनामप्यन्तर्मोहाय प्रभवति हि ॥
पुरा किल नारायणः स्त्रीरूपधारी कनकस्वामिनं प्रलोभ्य अवधीत् । तादृशं स्त्रीरूपं शंभुना प्रार्थितः सन् तस्मै दर्शयित्वा तं व्यामोहयामासेति कथा अनुसंधेया । मन्मथोಽपि सकलमुनिमनःसंक्षोभं कुर्वाणः प्रवर्तते । एतच्च बामकेश्वरमहातन्त्रे चतुःशत्यां निरूपितम् - `एतामेव पुराಽಽराध्य विद्यां त्रैलोक्यमोहिनीम् । त्रैलोक्यं मोहयामास कामारिं भगवान्हरिः ॥ कामदेवोಽपि देवेशीं देवीं त्रिपुरसुन्दरीम् । समाराध्याभवल्लोके सर्वसौभाग्यसुन्दरः ॥' इति । अतश्च यत्र यत्र रतिमूलकं मनःसंक्षोभकरणं भवति, तद्भगवतीप्रसादलभ्यमिति वक्तुं कवेरयमारम्भः ॥ ५ ॥

६.
यद्यपि पूर्वस्मिन् श्लोके भगवतीप्रसादासादितं मन्मथस्य प्रागल्भ्यमुक्तम् , तथाಽपि मन्मथस्य अनङ्गविद्यायां मन्मथप्रस्तारस्य ऋषित्वात् तदायत्तमतिप्रागल्भ्यमाह - धनुरिति । अत्र पद्ये यत्तदोरध्याहारः । उभयाध्याहारः सकलकविसमयसिद्धः । रघुवंशे `वागर्थाविव संपृक्तौ' इत्यत्र यौ संपृक्तौ तौ वन्दे इति । तथा `ये नाम केचिदिह नः प्रथयन्त्यवज्ञाम्' इत्यादौ य उत्पत्स्यते तं प्रत्येष यत्न इति । धनुः आयोधनसाधनं चापः पौष्पं पुष्यमयम् । पुष्पाणामति मृदुलत्वात् स्पर्शासहत्वात् नमनाकर्षणादिचापकार्यानर्हत्वमिति तात्पर्यम् । मौवीं शिञ्जिनी मधुकरमयी मधुकरैः भ्रमरैः प्रचुरा, भ्रामरपङ्क्तिनिर्मितेत्यर्थः । परस्परासंबद्धानां शिञ्जिनीत्वं न संगच्छत इति तात्पर्यम् । पञ्च पञ्चसंख्यासंख्येयाः विशिखाः बाणाः । पञ्चानां विक्षेपणे तूष्णींभाव एव शरणमिति तात्पर्यम् । किं च, `पञ्च विशिखाः' इत्यनेन तद्विशिखानां प्रसूनात्मकत्वप्रसिद्धेः विशिखकार्यकारित्वाभाव इति तात्पर्यम् । वसन्तः कालविशेषः, `वसन्तौ मधुमाधवौ' इत्यभिधानात् । सामन्तः सचिवः । तस्य कालात्मकत्वात् साचिव्यकारित्वं न संगच्छत इति तात्पर्यम् । मलयमरुत् दक्षिणानिलः आयोधनरथः आयोधनस्य युद्धस्य साधनं स्यन्दनः । मलयमरुतो मलये स्थितत्वात् न सार्वत्रिकत्वम् , सार्वत्रिकत्वेಽपि न सर्वदा सद्भावः, सर्वदा सद्भावेಽपि नीरूपत्वाद्रथकार्यकारित्वाभावः इति तात्पर्यम् । तथाಽपि उक्तप्रकारे सार्वजनीने सिद्धेಽपि एकः असहायशूरः सर्वं सकलं प्रपञ्चम् । हिमगिरिसुते, हिमप्रधानो गिरिः हिमगिरिः, शाकपार्थिवादित्वात्साधुः, तस्य सुता नन्दिनी, तस्याः संबुद्धिः । कां अनिर्वाच्याम् । अपिशब्दः संभावनायाम् । कृपां अनुकम्पाम् । अपाङ्गात् कटाक्षात् ते तव लब्ध्वा प्राप्य । जगत् जङ्गमात्मकं लोकम्, स्थावरात्मकस्यप्रसक्तेः । इदं परिदृश्यमानम् । अनङ्ग अङ्गरहितः । अत्र साधकस्यापि दौर्बल्यं सूचितम् । हस्ताभावादेव चापाकर्षणशरसंधाने अप्यसंभाविते । पादाभावाच्च रथादौ स्थितिरप्यसंभाविता । वक्त्रनयाद्यभावात् वयस्येन मधुना सार्धं संभाषणसंनिरीक्षणसहासनादयः असंभाव्या इति तात्पर्यम् । विजयते, `विपराभ्या जेः' इत्यात्मनेपदम् ॥
अत्रेत्थं पदयोजना - हे हिमगिरिसुते, यस्य अनङ्गस्य धनुः पौष्पम् , मौवीं मधुकरमयी, विशिखाः पञ्च सामन्तो वसन्तः, आयोधनरथः मलयमरुत् , तथाಽपि सोಽनङ्गः एकः ते अपाङ्गात् कामपि कृपां लब्ध्वा सर्वमिदं जगत् विजयते । अत्र विभावनालंकारः, विजयसाधनाभावेಽपि विजयोत्पत्तेः । `कारणेन विना कार्योत्पत्तिर्विभावना' इति लक्षणम् ॥ ६ ॥

७.
सुधासिन्धोर्मध्ये िति उत्तरश्लोकोपयोगितया समयिनां चतुर्विधैक्यानुसन्धानमहिम्ना मणिपूरे भगवत्या यादृशं स्फुरति रूपं तादृशं प्रस्तौति । क्वणत्काञ्चीदामेति । क्वणत्काञ्चीदामा शिञ्जन्मणिमेखला, करिकलभकुम्भस्तननता - करिकलभकुम्भतुल्याभ्यां स्तनाभ्यां ईषन्नम्रमध्येत्यर्थः । परिक्षीणा - कृशा, मध्ये - अवलग्ने तनुमध्येत्यर्थः । परिणतशरच्चन्द्रवदना - परिणतः परिपूर्णकलः, शरदि शरत्काले, चन्द्रः इन्दुः तद्वद्वदनं यस्यास्सा ; धनुरिक्षुचापं , बाणान् - पुष्पमयान्,पाशं दाम, सृणिं - अंकुशं, अपिशब्दः उक्तमेव समुच्चिनोति । दधाना - बिभ्रती, करतलैः - चतुर्भिः हस्ताम्बुजैः, पुरस्तात् - हृदयकमलमध्ये मणिपूरान्निर्गत्येतिशेषः, आस्तां - उपविशतु, नः - अस्माकं, पुरमथितुः - त्रिपुरान्तकस्य । यद्वा पुराणि त्रीणि वर्णानि त्रिपुराबीजानि मथ्नातीति, मथित्वा नवनीतं करोति । यस्मिन् रुद्रयामले, स रुद्रः पुरमथितेत्युच्यते । आहोपुरुषिका -आहोशब्दस्य आश्चर्यवाचित्वं, पुरुषशब्दस्य प्रत्यगात्मवाचिनः अहंशब्दवाच्यत्वं लक्ष्यते ; अतः अहो अहंभावः - आहोपुरुषिका अहंकार इति यावत् । रुद्रस्याहंकाररूपित्वं भगवत्याः शिवश्शक्त्येत्यादिश्लोकव्याख्याने प्रपञ्चितम् , प्रपञ्चयिष्यते च ॥ 
अत्रेत्थं पदयोजना - क्वणत्काञ्चीदामा करिकलभकुम्भस्तननता मध्ये परिक्षिता परिणतशरच्चन्द्रवदना धनुः बाणान् पाशं सृृणिमपि करतलैः दधाना पुरमथितुराहोपुरुषिका नः पुरस्तादास्ताम् । अत्र यद्वक्तव्यं तत्तुं `तवाज्ञाचक्रस्थं' इत्यादिश्लोकषट्क्व्याख्यानान्ते निपुणतरमुपपादयिष्यते । तत्तत एवावधार्यम् ॥ ७ ॥ 

८.
सुधासिन्धोरिति । सुधासिन्धोः अमृतसमुद्रस्य, मध्ये, सुरविटपिवाटीपरिवृते - सुरविटपिनां कल्पवृक्षाणां वाटीभिः परिवृते, मणिद्वीपे - मणिमये अन्तरीपे, नीपोपवनवति - नीपैः कदम्बैः उपवनवति, चिन्तामणिगृहे चिन्तामणिविरचिते मन्दिरे, शिवाकारे - शिवात्मके शक्तिरूपे, त्रिकोण इति यावत् , मञ्चे खट्वायां, परमशिवपर्यङ्कनिलयां परमशिव एव पर्यङ्कः तल्पं - तत्र निलयः अवस्थितिर्यस्याः तां, भजन्ति सेवन्ते, त्वां भवतीं, धन्याः - त्वत्प्रसादवशात् कृतार्थाः, कतिचन विरलाः, चिदानन्दलहरीं - उत्सेकरूपाम् ।
अत्रेत्थं पदयोजना हे भगवति सुधासिन्धोर्मध्ये सुरविटपिवाटीपरिवृते मणिद्वीपे नीपोपवनवति चिन्तामणिगृहे शिवाकारे मञ्चे परमशिवपर्यङ्कनिलयां त्वां चिदानन्दलहरीं कतिचन धन्याः भजन्ति । अत्रेदमनुसन्धेयम् भगवत्पादाचार्याः समयमतपारदृश्वानः समयाचारप्रवीणाः समयरूपां भगवतीं स्तुवन्ति । समवाचारो नाम आन्तरपूजारतिः ; कुलाचारो नाम बाह्यपूजारतिः इति रहस्यम् । एतच्च "तवाधारे मूले सह समयया" इत्यादिश्लोकव्याख्यानावसरे निपुणतरमुपपादयिष्यमः । श्रीचक्रस्य वियच्चक्रमिति नामान्तरमस्ति । वियच्चक्रत्वं तु वियत्पूज्यत्वं द्विविधम् दहराकाशजं, ताताकाशजं चेति । बाह्याकाशजं नाम बाह्याकाशावकाशे पीठादौ, भूर्जपत्रशुद्धपटहेमरजतादिपप्त्तले लिखित्वा समाराधनम् । एतदेव कौलपूजेत्याहुर्वृद्धाः । तदुक्तरत्र स्फोर्यते । दहराकाशजं नाम हृदयाकाशावकाशे चक्रस्य पूजनम् । इदमेव समयपूजेत्याहुः समयिनः । एतदप्युत्तरत्र स्फोर्यते । तत्र नवयोनिष्वधःस्थितशिवात्मकस्योपरि ऊर्ध्वस्थितशक्त्यात्मकयोनिपञ्चकादधः प्रदेशस्य बैन्दवस्थानस्य नाम सुधासिन्धुरिति । `बिन्दुस्थानं सुधासिन्धुः पञ्च योन्यः सुरद्रुमाः तत्रैव नीपश्रेणी च तन्मध्ये मणिमण्टपम् ॥ तत्र चिन्तामणिकृतं देव्या मन्दिरमुत्तमम् । शिवात्मके महामञ्चे महेशानोपबर्हणे ॥ अतिरम्यतरे तत्र कशिपुश्च सदाशिवः । भृतकाश्च चतुष्पादा महेन्द्रश्च पतद्ग्रहः ॥ तत्रास्ते परमेशानी महात्रिपुरसुन्दरी । शिवाಽर्कमण्डलं भित्त्वा द्रावयन्तीन्दुमण्डलम् । तदुद्भूतामृतस्यन्दिपरमानन्दनन्दिता । कुलयोषित्कुलं त्यक्त्वा परं वर्षणमेत्य सा॥' इति भैरवयामले वामकेश्वरमहातन्त्रे बहुरूपाष्टकविद्यायां कथितम् । `देव्या मन्दिरमुत्तमम्' इत्यस्यार्थः - देवीमन्दिरं त्रयश्चत्वारिंशत्त्रिकोणात्मकं श्रीचक्रमुच्यते । अत उक्तं `शिवाकारे मञ्चे' इति । त्रिकोणात्मकश्रीचक्रस्य बैन्दवस्थानं प्रत्यङ्गत्वात् , बैन्दवस्थानस्य प्रधानत्वात् , प्रधाने गुणस्यान्तर्भावात् तदन्तर्भाव उक्त इति रहस्यम् । `भृतकाः' इत्यस्यार्थः - भृतकाः भृत्याः द्रुहिणहरिरुद्रेश्वराः । एतच्च `गतास्ते मञ्चत्वं द्रुहिण...' इत्यादिश्लोकव्याख्यानावसरे वक्ष्यते । `शिवार्कमण्डलं भित्त्वा' इत्यस्यायमर्थः - शिवा नाम शक्तिः कुण्डलिनी अर्कमण्डलं हृत्कमलोपरि स्थितं भित्त्वा भिन्नं कृत्वा अवयुत्य आच्छाद्येत्यर्थः । अर्कमण्डलोपरि स्थितं ब्रह्मद्वारं पिधाय सहस्रकमलान्तःस्थिमिन्दुमण्डलं दशति द्रावयति । अत एव कुलयोषित् कुण्डलिनीशक्तिः कुलं कुलमार्गं सुषुम्नामार्गं त्यक्त्वा तत्रैवेन्दुमण्डले आस्थाय परं वर्षणं उत्कृष्टवर्षणं द्विसप्ततिसहस्रनाडीषु प्रवर्षणम् ; कृत्वेति शेषः । सा कुण्डलिनी पुनः स्वस्थानमेत्य स्वाधिष्ठानं प्राप्य स्वपितीति तात्पर्यम् । शिवादीनां मञ्चत्वोपधानत्वपतद्ग्रहत्वावस्थापन्नत्वं कामरूपत्वाद्देवानामत्यन्तासन्नसेवार्थं घटते । इममेवार्थं संक्षेपेणोक्तवान्सदाशिवः -`सुधाब्धौ नन्दनोद्याने रत्नमण्टपमध्यगाम् । बालार्कमण्डलाभासां चतुर्बाहां त्रिलोचनाम् ॥ पाशाङ्कुशशरांश्चापं धारयन्तीं शिवां श्रियम् । ध्यात्वा च हृद्गतं चक्रं व्रतस्थः परमेश्वरीम् ॥ पूर्वोक्तध्यानयोगेन चिन्तयन् जपमाचरेत् ।' इति । अनेन `क्वणत्काञ्चीदामा' इति, `सुधासिन्धोर्मध्ये' इति श्लोकद्वयमेकीकृत्य व्याख्यातमित्यवगन्तव्यम् ॥ ८ ॥

९.
महीं पृथिवीतत्त्वं, मूलाधारे मूले गुदस्थाने सर्वाधारभूतं चक्रं मूलाधारभूतमिति, तस्मिन् मूलाधारे । "सर्वाधारा मही यस्मात् मूलाधारतया स्थिता । तदभावे तु देहस्य पातस्स्यादुद्गमोಽपि वा ॥" इति रुद्ररहस्ये । पृथिवीतत्त्वात्मकस्य मूलाधारस्याभावे देह ऊर्ध्वं वा गच्छेत् , अधो वा पतेदित्यर्थः । कं उदकतत्त्वम् । अपिशब्दः स्वाधिष्ठानोक्तवह्निं समुच्चिनोति । मणिपूरे मणिपूरचक्रे, यत्र स्थिता भगवती मणिभिः तत्प्रदेशं पूरयति, स देशो मणिपूरः। समयिनां आन्तरपूजावसरे तृतीयकमले नानाविधमणिगणखचितभूषणार्पणं देव्याः कर्तव्यमिति रहस्यम् । हुतवहं अग्नितत्त्वम् , स्थितं प्रतिष्ठितं, स्वाधिष्ठाने स्वाधिष्ठाननामकेचक्रे, कुण्डलिन्याः भगवत्याः स्वयमधिष्ठाय (स्वेच्छयाधिष्ठाय) ग्रन्थिं कृत्वा अवस्थानं स्वाधिष्ठानम् । यथोक्तं योगदीपिकायां - "रुद्रग्रन्थिरयं शक्तेः स्वाधिष्ठानाग्रसीमनि" ॥ इति । यद्यपि आधारचक्रस्योपरि स्वाधिष्ठानं वर्णनीयं, तथापि आकाशादितत्त्वोत्पत्तिक्रममवलम्ब्य व्युत्क्रमेण मणिपूरचक्रवर्णनं कृतमित्यनुसन्धेयम् । एतच्च `तवाज्ञाचक्रस्थम्' (३६ श्लोकः) इत्यादिश्लोकषट्कव्याख्यानावसरे सम्यगुपवर्णितम् । हृदि हृदयाकाशे अनाहतनामनि चक्रे, अनाहतनादस्थानत्वात् अनाहतनामास्य । मरुतं मरुत्तत्त्वम् , आकाशं आकाशतत्त्वम् , उपरि पूर्वोक्तानामुपरि विशुद्धिचक्रे, शुद्धस्फटिकसङ्काशत्वात् विशुद्धिनामास्य । मनः मनस्तत्त्वम् , अपिशब्दः उक्तसमुच्चयार्थः, भ्रूमध्ये भ्रुवोरन्तराले आज्ञाचक्रे, अत्र आङ् ईषदर्थः, ज्ञा ज्ञानम् , ईषत् ज्ञानं यत्र जायते साधकानां भगवतीविषयम् । ब्रह्मग्रन्थिभेदनातिव्यग्रतया भगवत्या आज्ञाचक्रे क्षणमात्रावस्थानात् साधकानां तटिल्लेखारूपेण अवभासनात् आज्ञाचक्रनामास्य । स्थितमिति लिङ्गव्यत्ययेन सर्वत्रानुषज्यते । सकलं सर्वम् । अपि समुच्चये । भित्त्वा कुलपथं सुपुम्नामार्गम् । सहस्रारे सहस्रदले पद्मे कमले सह मिलित्वा रहसि एकान्ते पत्या सदाशिवेन विहरसे क्रीडसे ॥
अत्रेत्थं पदयोजना - हे भगवति, मूलाधारे महीं, कं मणिपूरे हुतवहमपि, स्वाधिष्ठाने हुतवहमेव, हृदि मरुतं, आकाशमुपरि, मनोಽपि भ्रूमध्ये आकाशमपि, स्थितमिति विभक्तिव्यत्ययेन सर्वत्रानुषज्यते । सकलं कुलपथमपि भित्त्वा सहस्रारे पद्मे रहसि पत्या सह विहरसे ॥
अत्रेदमनुसंधेयम् - मूलाधारस्वाधिष्ठानमणिपूरानाहतविशुद्ध्याज्ञात्मकानि षट् चक्राणि एतानि पृथिव्यग्निजलपवना काशमनस्तत्त्वात्मकानि । तानि तत्त्वानि तेपु चक्रेषु तन्मात्रतयाಽवस्थितानि । तन्मात्रास्तु गन्धरूपरसस्पर्शशब्दात्मकाः । आज्ञाचक्रस्थितेन मनस्तत्त्वेन एकादशेन्द्रियागणः संगृहीतः । एवमेकविंशतितत्त्वानि प्रतिपादितानि । पत्या सह रहसि सहस्रपत्रे विहरसे इत्यनेन तत्त्वचतुष्टयं सूचितम । तच्च मायाशुद्धविद्यामहेश्वरसदाशिवात्मकं तत्त्वचतुष्टयम् । एवं मिलित्वा पञ्चविंशतितत्त्वानि मायापर्यन्तानि मायया युक्तत्वात् प्राकृतानि । माया महेश्वरेण संयुक्ता सती तस्य जीवभावमापादयति । स जीवः प्राकृत एव । शुद्धविद्या तु सदाशिवेन युक्ता सती सादाख्या कलेति व्यवह्नियते । अतो भगवती चतुर्विशतितत्त्वान्यतिक्रान्ता सदाशिवेन पञ्चविंशेन सार्धं विहरमाणा षड्विशतत्त्वत्वमापन्ना परमात्मेति गीयते । एतदुक्तं भवति - सादाख्या कला पञ्चविंशेन सदाशिवेन मिलिता षड्विंशा भवति, मेलनस्य तत्त्वान्तरत्वात् । न चोभयोर्मेलनमुभयात्मकम् । तस्य तादात्म्यरूपत्वात् तत्त्वान्तरमेवेति रहस्यम् । यत्तुं श्रुतिवाक्यम् - `पञ्चविंश आत्मा भवति' (तै. ब्रा. १.२.६) इति, तत्तु सदाशिवतत्त्वप्रतिपादनपरम् , न मेलनपरमिति ध्येयम् । ननु (कथं) बैन्दवस्थानं श्रीचक्रस्य मध्यस्थितम् , शिवचक्राणां चतुर्णामुपरि शक्तिचक्राणां पञ्चानामधस्तादवस्थितत्वात् । सहस्रारपद्मस्य तु शिरः स्थितत्वात् सर्वेषामुपरि वर्तमानत्वात् , तस्य बैन्दवस्थानत्वं नोपपद्यत इति चेत्, निशम्यतां भागवतमतरहस्यम् - `चतुर्भिः शिवचक्रैश्च शक्तिचक्रैश्च पञ्चभिः । शिवशक्तिमयं ज्ञेयं श्रीचक्रं शिवयोर्वपुः ॥' इत्यादौ शक्तिचक्राणि त्रिकोणाष्टकोणदशारद्वितयचतुर्दशकोणात्मकानि पञ्च चक्राणि । शिवचक्राणि तु अष्टदलषोडशदलमेखलात्रितयभूपुरत्रयात्मकानीति । अतः शक्तिचक्राणां बाह्यतः शिवचक्राणि । शिवस्य शक्तिबाह्यत्वायोगात् तानि शिवचक्राणि बिन्दुरूपेणाकृष्य शक्तिचक्रान्तरे स्थापितानि । अत एव बिन्दुः शिवचक्रतुष्टयात्मकः शक्तिचक्रेषु पञ्चसु व्यश्नुवानः समाप्त इति शिवशक्त्योरैक्यमिति केचित् ॥
अन्ये तु - बिन्दुत्रिकोणयोरैक्यं, अष्टकोणाष्टदलाम्बुजयोः, दशारयुग्मषोडशदलाम्बुजयोः, चतुर्दशारभूपुरयोरैक्यम । अनेन प्रकारेण शिवक्त्योरैक्यमित्याहुः । अत्र बिन्दुशब्देन शिवचक्र चतुष्टयप्रतिनिधिभूतो वर्तुलाकारो लक्ष्यते, न तु चतुष्कोणमध्यवर्ती बिन्दुः । स तु सहस्रकमलान्तर्गतः आधारस्वाधिष्ठानदशदलप्रकृतिभूतः शिवशक्तिमेलनाविष्टतनुः सादाख्यं षङ्विंशं तत्वम् । तेन सह नादबिन्दुकलानामैक्यं नास्ति, तस्य नादविन्दुकलातीतत्वात् । एतच्च पुरस्तात्प्रपञ्चयिष्यते । अत एव सहस्रकमलान्तर्गतचन्द्रमण्डलमध्यवर्ती सुधासिन्धुरेव भगवत्या विहरणस्थानमिति `सहस्रारे पद्मे सह रहसि पत्या विहरसे' इति `सुधासिन्धोर्मध्ये' इति श्लोकद्वयस्यैक एवार्थ इति रहस्यम् । इममेवार्थं भैरवयामले चन्द्रज्ञानविद्यायांं शिव आह पार्वतीम् - `चतुर्भिः शिवचक्रैश्च शक्तिचक्रैश्च पञ्चभिः । नवचक्रैश्च संसिद्धं श्रीचक्रं शिवयोर्वपुः ॥ त्रिकोणमष्टकोणं च दशकोणद्वयं तथा । चतुर्दशारं चैतानि शक्तिचक्राणि पञ्च च ॥ बिन्दुश्चाष्टदलं पद्मं पद्मं षोडशपत्रकम् । चतुरश्रं च चत्वारि शिवचक्राण्यनुक्रमान् ॥ त्रिकोणे बैन्दवं श्लिष्टमष्टारेಽष्टदलाम्बुजम् । दशारयोः षोडशारं भूगृहं भुवनाश्रके ॥ शैवानामपि शाक्तानां चक्राणां च परस्परम् । अविनाभावसंबन्धं यो जानाति स चक्रवित् ॥ त्रिकोणमष्टकोणं च दशकोणद्वयं तथा । मनुकोणं कोणचक्राणि षट् क्रमात् ॥ मूलाधारं तथा स्वाधिष्ठानं च मणिपूरकम् । अनाहतं विशुद्ध्याख्यमाज्ञाचक्रं विदुर्बुधाः ॥ तवाधारस्वरूपाणि कोणचक्राणि पार्वति । त्रिकोणरूपिणी शक्तिः बिन्दुरूपः शिवः स्मृतः ॥ अविनाभावसंबन्धस्तस्माद्बिन्दुत्रिकोणयोः ।' इति । इतः पूर्वम् -`अधोमुखं चतुष्कोणं शिवचक्रात्मकं विदुः' इत्यनुसारेण `अधोमुखानि चत्वारि त्रिकोणानि शिवात्मकानि' इत्युक्तिः `शिवचक्राणि बाह्यानि तद्रूपेणावस्थितानि' इत्येवंपरेति ध्येयम् ॥
यद्वा, कौलमतानुसारेण अधोमुखानि चत्वारि त्रिकोणानि शिवत्माकानि, ऊर्ध्वमुखानि पञ्च त्रिकोणानि शक्त्यात्मकानि । कौलमते संहारक्रमेण लेखने नवत्रिकोणात्मकं श्रीचक्रम् । एतत्सर्वं `चतुर्भिः श्रीकण्ठैः' इत्यादिश्लोकव्याख्यानावसरे वक्तव्यमपि `सहस्रारे पद्मे सह रहसि पत्या विहरसे' इत्यत्रावश्यं वक्तव्यत्वात् उभयोपयोगितया अत्रैव किंचित्कथितम् । विस्तरस्तु तत्रैवावधार्यः ॥ ९ ॥

१०. 
सुधाया अमृतस्य धाराणामासारैः संपातैः । अत्रासारशब्द एव धारासंपातवचन इति धाराशब्दसाहचर्यादासारशब्दः संपातमात्र इति न पौनरुक्त्यम् । यद्वा, सुधाया आधारभूता आसारा धारासंपाताः, तैः, चरणयुगलान्तर्विगलितैः चरणयुगलस्य पादारविन्दद्वितयस्य अन्तर्विगलितैः मध्यप्रदेशात् स्रवद्भिः, प्रपञ्चं द्विसप्ततिसहस्रसंख्याकनाडीमार्गं सिञ्चन्ती सेक्त्री, पुनरपि सेचनानन्तरमपि रसाम्नायमहसः चन्द्रसकाशात् । रसाम्नायमहःशब्दो यामलेषु कलानिधौ प्रसिद्धः; रसस्य सुधाया आम्नायो गुणानामाधिक्यमिति यावत् , तदात्मकं महः कान्तिर्यस्य सः रसाम्नायमहा इति व्युत्पत्तेः । अवाप्य प्राप्य स्वां स्वकीयां भूमिं आधारचक्रं भुजगनिभं सर्पसदृशं अध्युष्टवलयं अधिष्ठितकुण्डलनाविशेषं स्वं निजं आत्मानं कृत्वा स्वस्वरूपमवलम्ब्य उषित्वा स्वपिषि निद्रासि कुलकुण्डे कुः पृथिवीतत्त्वं लीयते यत्र तत्कुलं आधारचक्रम् । लक्षणया सुषुम्नामार्गःकुलमित्युच्यते । अत एव कौलाः कुलपूजकाः आधारसेवकाः इति कौलत्वं तेषामिति रहस्यम् । एतदुत्तरत्र प्रस्फोर्यते । कुलमार्गस्य सुषुम्नाया मूले यत्कुण्डं कमलकन्दाकारं आधारकन्दं तस्मिन् कुहरिणि, कमलकन्दमध्यस्थितच्छिद्रतुल्यं छिद्रं यस्य कुण्डस्य तत्तथोक्तम् । आधारकन्दमध्यस्थितसुषिरमध्ये बिसतन्तुनिभा तत्र कुण्डलिनीशक्तिः वर्तत इति तात्पर्यम् ॥
अत्रेत्थं पदयोजना - हे भगवति, चरणयुगलान्तर्विगलितैः सुधाधारासारैः प्रपञ्चं सिञ्चन्ती रसाम्नायमहसः सकाशात् स्वां भूमिं पुनरप्यवाप्य भुजगनिभमध्युष्टवलयं स्वमात्मानं कृत्वा कुहरिणि कुलकुण्डे स्वपिषि ॥
अत्रेदमनुसंधेयम् - शिरःस्थितं चन्द्रमण्डलं सर्वयोगशास्त्रसिद्धम् । तत्तु समयिनां मत्ते श्रीचक्रमेव चन्द्रमण्डलम् । षोडशकलात्मकत्वात् । श्रीविद्यायाः प्रतिपदादिषोडशदिनेषु कलावृद्धिक्षययोः वक्ष्यमाणत्वात् चन्द्रमण्डलमेतदेव । बाह्यस्थितमपि चन्द्रमण्डलं श्रीचक्रमेवेति सुभगोदयव्याख्याने निदर्शितम् । तत्तु महारहस्यम् । अतश्च शिरःस्थितसहस्रदलकमलान्तर्गतश्रीचक्रात्मकशशिबिम्बमध्यस्थिताया भगवत्याश्चरणकमलनिर्णेजनजलैः सुधामयैः साधकस्य सकलशरीरं संप्लाव्य पुनः भुजङ्गरूपेण आधारकुण्डं प्रविश्य सुषुम्नामवष्टभ्य सा भगवती स्वपितीति । यथोक्तं वामकेश्वरमहातन्त्रे - `भुजङ्गाकाररूपेण मूलाधारं समाश्रिता । शक्तिः कुण्डलिनी नाम बिसतन्तुनिभाಽಽशुभा ॥' आशुभा, क्षणप्रभा, विद्युन्निभा इत्यर्थः । `मूलकन्दं फणाग्रेण दष्ट्वा कमलकन्दवत् । मुखेन पुच्छं संगृह्य ब्रह्मरन्ध्रं समाश्रिता ॥ पद्मासनगतः स्वस्थो गुदमाकुञ्च्य साधकः । वायुमूर्ध्वगतिं कुर्वन्कुम्भकाविष्टमानसः ॥ वाय्वाघातवशादग्निः स्वाधिष्ठानगतो ज्वलन् । ज्वलनाघातपवनाघातैरुन्निद्रितोಽहिराट् । रुद्रग्रन्थिं ततो भित्त्वा विष्णुग्रन्थिं भिनत्त्यतः । ब्रह्मग्रन्थिं च भित्त्वैव कंमलानि भिनत्ति षट् ॥ सहस्रकमले शक्तिः शिवेन सह मोदते । सा चावस्था परा ज्ञेया सैव निर्वृतिकारणम् ॥' इति । श्रुतिरपि भगवत्याः चरणाम्वुजसुधाधारासारैः प्रपञ्चसे चनं प्रतिपादयति । तथा हि - `लोकस्य द्वारमर्चिमत्पवित्रम् । ज्योतिष्मद्भ्राजमानं महस्वत् । अमृतस्य धारा बहुघा दोहमानम् । चरणं नो लोके सुधितान् दधातु ॥' (तै. ब्रा. ३. १२. ३) ॥ अस्यार्थः - लोकस्य स्वनिवासस्थानस्य सायुज्यस्य वा सार्ष्ट्यादेर्वा ब्रह्मलोकादेर्वा द्वारं, तत्प्रापकमित्यर्थः । अर्चिमत् अर्चीषि मयूखाः अस्य सन्तीति अर्चिमत् , अर्चिष्मदित्यर्थः । छान्दसः सकालोपः । मयूखाः किरणाः । पवित्रं स्वयमतिशुद्धं अन्यशुद्धिहेतुश्च । `ज्योतिष्मब्द्राजमानं महस्वत्' इत्याम्रेडनं अर्चिष्मत्स्तुत्यर्थम् । यद्वा - `त्रिखण्डं मातृकाचक्रं सोमसूर्यानलात्मकम्' इति वक्ष्यते । `अर्चिष्मत्' इत्यनेन आग्नेयान्यर्चीष्यष्टोत्तरशतं कथ्यन्ते । `ज्योतिष्मत्' इत्यनेन ऐन्दवानि षट्त्रिंशदुत्तरशतं ज्योतींषि निर्दिश्यन्ते । `महस्वत् ' इत्यनेन भानवी यानि षोडशोत्तरशतं महांसि किरणाः संगृह्यन्ते । एतच्च `क्षितौ षट्पञ्चाशत्' इति श्लोकव्याख्यानावसरे निपुणतरमुपपादयिष्यामः । अमृतस्य धाराः सुधाप्रवाहान् बहुधा बहुप्रकारेण द्विसप्ततिसहस्रनाडीमार्गेषु दोहमानं किरत् चन्द्रमण्डलगतसुधाघाराप्रवाहान् स्वनिर्णेजनपवित्रितान् वर्षदित्यर्थः । तच्चरणम् , `चरणशब्दो नपुंसकः,' `पदङ्घ्रिश्चरणोಽस्त्रियाम्' इत्यमरः । नः अस्मान् साधकान् लोके प्रपञ्चे सुधितान् तृप्तान् ; यद्वा, संजानतबुद्धिप्रकाशान् सुधियः, कृत्वा दधातु पुष्णातु ॥
नन्वयं मन्त्रः अपाघास्विष्टिषु याज्यात्वेनाम्नातः । मन्त्राणां समवेतार्थप्रकाशनशीलत्वात् , `चरणाय स्वाहा' इति चतुर्थ्यर्थोपहितशब्दस्यैव देवतात्वात्, एतद्व्याख्यानं न संगच्छत इति चेत् ; उच्यते -
अत्राहुः भगवत्पादाः - `सिद्धमन्नं परित्यज्य भिक्षामटति दुर्मतिः' इति । अयमाशयः - वेदस्य सकर्तृकत्वासिद्धेः फलदानसमर्थत्वेन सर्वविद्वदभिमतं वृद्धव्यवहारावसितशक्तिकं `लोकस्य द्वारम्' इत्यादिविशेषणविशिष्टत्वार्हं भगवत्याश्चरणमेव `चरणाय स्वाहा' इत्यत्र चरणशब्देनाभिधीयत इति ॥ १० ॥

११.
पूर्वश्लोके इन्दुमण्डलात्मकं श्रीचक्रमित्युक्तम् । तदेव श्रीचक्रमुपदिशति । चतुर्भिरिति । चतुर्भिः चतुस्संख्यासंख्येयैः, श्रीकण्ठैः श्रृणाति हिनस्तीति श्रीः विषं कण्ठे यस्यासौ श्रीकण्ठः हरः; ते कोणाः अपि श्रीकण्ठाः, तादात्म्यात्तद्व्यपदेशः, अत एव बहुवचनसिद्धिः । श्रीकण्ठात्मकैरित्यर्थः । शिवयुवतिमिः शक्तिभिः इत्यर्थः, पूर्ववत् बहुवचनसिद्धिः शक्त्यात्मकैरित्यर्थः । पञ्चभिः । अपिशब्दो भेदे, प्रभिन्नाभि प्रकर्षेण भिन्नाभिः । प्रकर्षस्तु शिवशक्तिचक्रमध्ये बैन्दवस्थानस्य विद्यमानत्वात् ; एतच्च समयमतेन सृष्टिक्रमेण पञ्चचक्रलेखने ज्ञेयम् । कौलमतेन संहारक्रमेण नवयोनिचक्रलेखने ऊर्ध्वाधोमुखतया अवस्थितिप्रभिन्नत्वं ज्ञेयम् । तेनोभयं पृथक् पृथक् स्थितमित्यर्थः । शंभोरिति पञ्चमी, शंभुशब्देन चत्वारः श्रीकण्ठाः उच्यन्ते । नवभिः नवसंख्यैः, अपिशब्दो वक्ष्यमाणबाहुल्यं समुच्चिनोति । मूलप्रकृतिभिः प्रपञ्चस्य मूलकारणैः, अत एव तेषां योनिशब्दव्यवहारः । नवयोनयो नवधात्वात्मकाः । तथाचोक्तं कामिकायाम् "त्वगसृङ्मांसभेदोस्थिधातवश्शक्तिमूलकाः । मज्जाशुक्लप्राणजीवधातवश्शइवमूलकाः ॥ नवधातुरयं देहो नवयोनिसमुद्भवः । दशमी योनिरेकैव परा शक्तिस्तदीश्वरी ॥" इति दशमयोंनिः बैन्दवस्थानम् , तदीश्वरी, तस्य देहस्येत्यर्थः । `एवं पिण्डाण्डं उत्पन्नं तद्वत् ब्रह्माण्डं उद्बभौ । पञ्चभूतानि शाक्तानि मायादीनि शिवस्य तु ॥ माया च शुद्धविद्या च महेश्वरसदाशिवौ ॥ पञ्चविंशति तत्वानि तत्रैवान्तर्भवन्ति ते ॥' एकादशेन्द्रियाणि शब्दादितन्मात्राः तच्छब्देन परामृश्यन्ते । "शिवशक्त्यात्मकं विद्धि जगदेतच्चराचरम् ।" चरं पिण्डाण्डं, अचरं ब्रह्माण्डं इत्यर्थः । 
केचित्तु एकपञ्चाशत्तत्त्वान्याहुः । तथा हि -`पञ्च भूतानि तन्मात्रपञ्चकं चेन्द्रियाणि च । ज्ञानेन्द्रियाणि पञ्चैव तथा कर्मेन्द्रियाणि च ॥ त्वागादिधातवः सप्त पञ्च प्राणादिवायवः । मनश्चाहंकृतिः ख्यातुर्गुणाः प्रकृतिपूरुषौ ॥ रागो विद्या कला चैव नियतिः काल एव च । माया च शुद्धविद्या च महेश्वरसदाशिवौ ॥ शक्तिश्च शिवतत्त्वं च तत्त्वानि क्रमशो विदुः ॥' इति । एतान्येकपञ्चाशत्तत्त्वानि वायव्यसंहितादिशैवपुराणेषु सर्वेषु प्रतिपादितानि । अस्यार्थः - पञ्च भूतानि पृथिव्यप्तेजोवाय्वाकाशात्मकानि कार्यकारणरूपेणावस्थितानि । गन्धादितन्मात्रपञ्चकं पृथिव्यादीना कारणभूतम् । ज्ञानेन्द्रियाणि श्रोत्रत्वाक्चक्षुर्जिह्वाघ्राणात्मकानि । कर्मेन्द्रियाणि वाक्पाणिपायूपस्थात्मकानि । धातवः त्वगसृङ्मांसमेदोಽस्थिमज्जाशुक्लानि । वायवः प्राणापानव्यानोदानसमानाः । मनः मननात्मिका शक्तिः । अहंकृतिः अहंकारजनिका शक्तिः । ख्यातिः ज्ञानम् । गुणाः सत्त्वरजस्तमांसि । प्रकृतिः मूलप्रकृतिः । पुरुषो जीवः । रागः इच्छा । विद्या जनितविकल्पज्ञानम् । कलाः षष्ट्युत्तरत्रिशतसंख्याकाः । नियतिः नियामिका शक्तिः । कालः संहरणशक्तिः । माया ऐन्द्राजालिकादिज्ञानम् । शुद्धविद्या मोचकज्ञानम् । महेश्वरः रजोगुणाविष्टः सृष्टिकर्ता । सदाशिवः सृष्टिस्थितिकर्ता । शक्तिः महेश्वरसदाशिवयोः रक्षणसर्जनशक्तिः । चकारात् कालात्मिका संहारिणी शक्तिश्च । शिवतत्त्वं शुद्धबुद्धमुक्तस्वरूपम् । एतेषु सर्वेषु तत्त्वेषु कतिचन तत्त्वानि कुत्रचिदन्तर्भवन्ति । त्वगादिसप्तधातवः भूतेष्वन्तर्भवन्ति । प्राणादिवायवः वायावन्तर्भवन्ति । अतो भूतेष्वेव तेषामन्तर्भावः । अहंकारस्य मनस्यन्तर्भावः । ख्यातेर्विद्यायामन्तर्भावः । गुणानां प्रकृतावन्तर्भावः । प्रकृतेस्तु शक्तावन्तर्भावः । पुरुषस्य महेश्वरेಽन्तर्भावः । कलायाः शुद्धविद्यायामन्तर्भावः । नियतेस्तु शक्तावेवान्तर्भावः । कालप्त्य महेश्वरे सदाशिंवे चान्तर्भावः । शक्तेस्तु शुद्धविद्यायामन्तर्भावः । शिवतत्त्वस्य सदाशिवतत्त्वेಽन्तर्भावः इति तत्त्वानि पञ्चर्विशतिरेव - पञ्च भूतानि तन्मात्रपञ्चकं पञ्च ज्ञानेन्द्रियाणि पञ्च कर्मेन्द्रियाणि मनस्तत्त्वं मायाविशुद्धविद्यामहेश्वरसदाशिवात्मकानि चत्वारि । एतानि पञ्चविंशतितत्त्वानि सर्वसंमतानि, श्रुत्यनुगृहीतत्वात् । तथा च श्रुतिः - `पञ्चविंश आत्मा भवति' (तै. ब्रा. १.२.६) इति । अतश्च षट्त्रिंशत्तत्त्वानीत्यादितत्त्वविकल्पः श्रुत्यनुसारेण पञ्चविंशतितत्त्वपर इत्यनुसंधेयम् । अतश्च सर्वतत्त्वातीतं शिवशक्तिसंपुटम् । तस्मादेव जगदुत्पत्तिः । तदुक्तं सुभगोदये -`परोಽपि शक्तिरहितः शक्तः कर्तुं न किंचन । शक्तः स्यात्परमेशानि शक्त्या युक्तो भवेद्यदि ॥' इति । अत्र बहु वक्तव्यमस्ति । तत्तु सुभगोदयव्याख्यानावसरे निपुणतरमुपपादितमस्माभिरिति अलमतिविस्तरेण । प्रकृतमनुसरामः ॥
चतुश्चत्वारिंशत् एतत्संख्याभिः वसुदलकलाश्रत्रिवलयत्रिरेखाभिः ;वसवोಽष्टौ, तेन वसुशब्देन अष्टसंख्या लक्ष्यते । वसुदलं अष्टदलम् । कलाश्रं कलाः षोडश । तेन कलाशब्देन षोडशसंख्या लक्ष्यते । अक्षशब्देन दलं लक्ष्यते । अतः कलाश्रं षोडशदलमित्यर्थः । त्रिवलयं त्रयाणां वलयानां समाहारः त्रिवलयं, त्रिमेखलमित्यर्थः । त्रिरेखाः प्राकारवलयाकाररेखाः, भूपुरत्रयमित्यर्थः । एचच्च भूपुरत्रयं चतुर्दिक्षु द्वारयुक्तम् । तथा चोक्तम् -`बिन्दुत्रिकोणवसुकोणदशारयुग्ममन्वश्रनागदलसंयुतषोडशारम् । वृत्तत्रिभूपुरयुतं परितश्चतुर्द्वाः श्रीचक्रमेतदुदितं परदेवतायाः ॥' इति । श्रुतिरपि -`सतद्वादृारगर्म ता । सꣳहार्यं नगरं तव ।' (तै. आ. १. ३१.) इति । अस्यार्थः - सतद्वा, चतुर्द्वारमित्यर्थः । छान्दसो वर्णलोपश्च । अट्टारगमं अट्टारैः प्राकारवलयैः त्रिभिः अगमं दुर्गमम् । ता तानीमानि भूतानि । भगवति, तव नगरं पुरं श्रीचक्रात्मकं संहार्यं संहारकमित्यर्थः । पृथिव्यादिमहेश्वरान्तानि तत्त्वानि तत्रैव लीयन्त इति तात्पर्याम् ॥
केचिदेवं व्याचक्षते - संहार्यं संहारक्रमेण लेखनीयमिति, तन्न, कौलमत एव संहारक्रमेण चक्रस्य लेखनीयत्वादिति । प्रकृतमनुसरामः - ताभिः सार्धं सह तव भवत्याः शरणकोणाः शरणं गृहं बैन्दवं मन्दिरं, तच्च कोणाश्चेति द्वन्द्वसमासः । ततः कोणाश्चतुश्चत्वारिंशदित्यर्थः ॥
ननु बिन्दुत्रिकोणेत्यादिक्रमेण त्रिकोणबिन्दुभ्यां योगे षट्चत्वारिंशत्कोणाः, बिन्दुपरित्यागे पञ्चचत्वारिंशत्कोणा इति चेत् , सत्यम् , प्रस्तारवशात् त्रिकोणस्याधःस्थितं कोणद्वयमष्टकोणेಽन्तर्गतम् । ततश्च कोणाः त्रिचत्वारिंशदेवेति । शरणेन सार्धं कोणा इति द्वन्द्वसमासगत्या व्याख्यातम् । यद्वा, त्रयश्चत्वारिंशदिति पाठान्तरम् । तत्र स्पष्ट एवार्थः । परिणताः परिणामं प्राप्ताः । अयमर्थः - त्रिकोणाष्टकोणदशकोणयुगलचतुर्दशकोणात्मकानि शक्तिचक्रणि । अष्टदलषोडशदलमेखलात्रयभूपुरत्रयात्मकानि चत्वारि शिवचक्राणि । त्रिकोणे वसुदलं वसुकोणे षोडशदलं दशारयुग्मे मेखलात्रितयं भुवनाश्रके भूगृहं अन्तर्भूतमिति परिणतमित्युच्यते । एतच्च पूर्वमेव प्रतिपादितम् ॥
अत्रेत्थं पदयोजना - हे भगवतिं, चतुर्भिः श्रीकण्ठैः शंभो सकाशात्प्रभिन्नाभिः पञ्चभिः शिवयुवतिभिः नवभिरपि मूलप्रकृतिभिः तव शरणकोणाः वसुदलकलाश्रत्रिवलयत्रिरेखाभिः सार्धं परिणताः सन्तः चतुश्चत्वारिंशदिति ॥
अत्नेदमनुसंधेयम् - अस्मिन् चक्रे अष्टाविंशतिमर्मस्थानानि । सन्धयस्तु चतुर्विंशतिः । ननु मर्माणि चतुर्विशतिरेव, कथमष्टाविंशतिः ? `द्रिरेखासंगमस्थानं सन्धिरित्यभिधीयते । त्रिरेखासंगमस्थानं मर्म मर्मविदो विदुः ॥' इति । उच्यते - अष्टदलषोडशदलमेखलात्रयभूपुरत्रयाणां शिवचक्राणां त्रिरेखासंगमस्थानत्वाभावेಽपि वाचनिकी मर्मसंज्ञा । यथोक्तं चन्द्रज्ञानविद्यायाम् - `मन्वश्रद्विदशाराष्टकोणवृत्तचतुष्टयम् । अष्टाविंशतिमर्माणि चतुर्विशतिसन्धयः ॥' इति । अस्यार्थः - चतुर्दशकोणे दशारयुग्मे अष्टकोणे च त्रिरेखासंगमस्थानगणनायां चतुर्विंशतिमर्मस्थानानि वृत्तचतुष्टयेन शिवचक्रात्मकेन सार्धं अष्टाविंशतिरिति ॥
एतत्सर्वं चक्रलेखनापरिज्ञाने ज्ञातुं दुःशकमिति चक्रलेखनप्रकारो निरूप्यते । स च द्विप्रकारः, सृष्टिक्रमेण संहारक्रमेण चेति । संहारक्रमेण लेखनं कौलमार्ग एव । तथाಽपि नवयोनिपरिज्ञानार्थं स प्रकारो निरूप्यते । संहारक्रमेण तावत् - पुरतो वृत्तमालिख्य, वृत्तमध्ये नव रेखाः लिखित्वा, पश्चिमरेखाप्रान्ताभ्यां त्रिकोणमुत्पाद्य, स्वापेक्षया षष्ठ्या रेखया योजयेत् । एवं प्राग्रेखाप्रान्ताभ्यां त्रिकोणमुत्पाद्य स्वापेक्षया सप्तम्या रेखया योजयेत् । पश्चिमद्वितीयरेखाप्रान्ताभ्यां त्रिकोणमुत्पाद्य स्वापेक्षया अष्टम्या योजयेत् । प्राग्द्वितीयरेखाप्रान्ताभ्यां त्रिकोणमुत्पाद्य स्वापेक्षया अष्टम्या योजयेत् । ततः प्राक्पश्चिमतृतीयरेखाप्रान्ताभ्यां षट्कोणमालिखेत् । षट्कोणमध्यस्थितह्वस्वरेखात्रितये पश्चिमरेखाप्रान्ताभ्यां त्रिकोणमुत्पाद्य स्वापेक्षया पञ्चम्या योजयेत् । एवं प्राग्रेखाप्रान्ताभ्यां त्रिकोणमुत्पाद्य स्वापेक्षया पञ्चम्या योजयेत् । मध्यस्थितातिह्वस्वरेखाप्रान्ताभ्यां त्रिकोणमुत्पाद्य स्वापेक्षया तृतीयरेखया योजयेत् । एवं चतुर्विंशतिमर्माणि, चतुर्विंशतिसन्धयः, नवयोनिचक्रम् । एतत्कौलमतरहस्यम् ॥
सृष्टित्र्कमस्तु समयमार्गः । स च निरूप्यते - आदौ त्रिकोणमालिख्य, मध्ये बिन्दुं निक्षिप्य, बिन्दोरुपरि त्रिकोणं भित्त्वा त्रिकोणान्तरं प्रागग्रं विलिख्य प्रथमत्रिकोणाग्रात् त्रिकोणान्तरं पश्चिमाभिमुखं विलिखेत् । एवं अष्टकोणचक्रमुत्पन्नम् । एतस्मादेव दशारमुत्पादयेत् । तद्यथा - अष्टकोणप्राक्पश्चिमरेखाप्रान्ताभ्यां षट्कोणमुत्पाद्य विदिग्गतमर्मस्थानेभ्यः चतुर्भ्यः चतुरस्त्रिकोणानुत्पाद्य अष्टकोणगतयोनेरुपरि दक्षिणोत्तरायतरेखा ईशानाग्निकोणत्रिकोणेषु योजयेत् । एवं पश्चिमतो योजयेत्, दशारं भवति । एतस्मादेव दशारात् पुनः दशारान्तरं उक्तरीत्या उत्पादयेत् । एतस्मादेव दशाराच्च चतुर्दशारमुत्पादयेत् । तद्यथा - प्रथमदशारपूर्वपश्चिमरेखाप्रान्ताभ्यां षट्कोणमुत्पादयेत् । षट्कोणगतमर्मस्थानेभ्यः चतुर्भ्यः त्रिकोणचतुष्कमुत्पादयेत् । ततः उपरिस्थितमर्मचतुष्टयात् दशारन्यायेन त्रिकोणचतुष्कमुत्पाद्य प्राक्पश्चिमरेखा मेलयेत् । एवं त्रयश्चत्वारिंशत्कोणाः, चतुर्विंशतिसन्धयः चतुर्विशतिमर्माणि इति । एतत् समयमतरहस्यम् । अस्मिन् चक्रे त्रिकोणमूर्ध्वमुखं लेखनीयम् । कौलचक्रे त्रिकोणमध्यगतो बिन्दुः । समयचक्रे चतुष्कोणमध्यगतो बिन्दुः । कौलचक्रे कोणसंख्या नास्ति, नवत्रिकोणात्मकत्वात् । नवानां त्रिकोणानां मेलने मर्मसन्धय एवोत्पद्यन्त इति महद्रहस्यम् । उभयचक्रसाधारणमत ऊर्ध्वं अष्टदलपद्मं, ततः षोडशदलपद्मं, ततः मेखलात्रितयं, ततः चतुर्द्वारयुक्तं भूपुरत्रितयम् । इति श्रीचक्रोद्धारो विज्ञातव्यः ॥ 
अत्र मेरुप्रस्तारकैलासप्रस्तारभूप्रस्ताराः त्रयः संभवन्ति । मेरुप्रस्तारो नाम नित्याषोडश तादात्म्यम् । कैलासप्रस्तारो नाम मातृकातादात्म्यम् ।भूप्रस्तारो नाम वशिन्यादितादात्म्यम् । एतत्सर्वं `चतुःषष्ट्या तन्त्रैः' इत्यादिश्लोकव्याख्यानावसरे निपुणतरमुपपादयिष्यामः ॥
अत्र रुद्रयामले विशेष उक्तः - `पृश्नयो नाम मुनयः सर्वे चक्रसमाश्रयाः । सेवमानाश्चक्रविद्यां देवगन्धर्वपूजिताम् ॥ अग्नीषोमात्मकं चक्रमग्नीषोममयं जगत् । अग्नावन्तर्बभौ भानुरग्नीषोममयं स्मृतं ॥ त्रिखण्डं मातृकाचक्रं सोमसूर्यानलात्मकम् । त्रिकोणं बैन्दवं सौम्यमष्टकोणं च मिश्रकं ॥ चक्रं चन्द्रमयं चैव दशारद्वितयं तथा । चतुर्दशारं वह्नेस्तु चतुश्चक्रं च भानुमत् ॥ एतत्प्रसादादिन्द्राद्या वसवोಽष्टौ मरुद्गणाः । ये ये समृद्धा लोकेಽस्मिन् त्रिपुराचक्रसेवकाः ॥ पुरत्रयं च चक्रस्य सोमसूर्यानलात्मकम् । महालक्ष्म्याः पुरं चक्रं तत्रैवास्ते सदाशिवः ॥' इति । इममेवार्थं श्रुतिरप्याह तैत्तिरीयके अरुणोपनिषदि, `इमा नुकं भुवना सीषधेम' (तै. आ. १. २७.) इत्यारभ्य `ऋषिभिरदात्पृश्निभिः' इत्यन्ता । अरुणोपनिषन्नाम अरुणायाः भगवत्याः प्रतिपादिका उपनिषत् । `भद्रं कर्णेभिः' इत्यारभ्य `तपस्वी पुण्यो भवति' (तै. आ. १. प्रश्नः) इत्यन्ता अरुणोपनिषत् अरुणामेव प्रतिपादयति । इममर्थँ दृष्टवान् अरुणकेतुः ऋषिः । श्रुत्यर्थस्तावत् - इमा नुकं भुवना सीषधेम । अस्यार्थः - पृश्नयो नाम मनुयः परस्परं संगिरन्ते । इमां चक्रविद्यां, नुकं वितर्के, भुवना भुवनानि, सीषधेम अवगच्छाम । चक्रविद्यामुपाश्रित्यैव भुवनान्यवतिष्ठन्त इति वितर्कयाम इत्यर्थः । यद्वा, इमां चक्रविद्यां भुवना भुवनात्मतया सीषधेम । नुकं पृच्छायाम् ; `नु पृच्छायां वितर्के च' इत्यमरः । इन्द्रश्च विश्वे च देवाः । अस्य वाक्यस्यार्थः स्पष्ट एव । चक्रविद्यामुपाश्रित्यैव आसत इति शेषः । यज्ञं च नस्तन्वं च प्रजां च । आदित्यैरिन्द्रः सह सीषधातु । असार्थः-यज्ञमग्निष्टोमादिकं नः अस्माकं तन्वं तनूं शरीरार्धं पत्नीमिति यावत् । प्रजां संतानम् । चकारात्सर्वाः संपदः । आदित्यैः मरुद्गणैः इन्द्रः सह चक्रविद्योपासनात्प्राप्तपरमैश्वर्यः इन्द्रश्चक्रविद्यामस्माकं उपदिश्य सीषधातु संपादितवान् । प्राप्तकाले लोट् । आदित्यैरिन्द्रः सगणो मरुद्भिः । अस्माकं भूत्वविता तनूनाम् । मन्त्रद्वयस्यार्थः । - तनूनां पुत्रमित्रकलत्रादीनां अविता रक्षकः भूतु भवतीत्यर्थः । इन्द्र एवास्माकं योगक्षेमसंपादक इति भावः । आप्लवस्व प्रप्लवस्व । पृश्नयश्चक्रविद्यां प्रस्तुवन्ति । आपादमस्तकं प्लवनं अमृतनिष्यन्दसेचनं कुरु । प्रकर्षेण प्लवनं द्विसप्ततिसहस्रनाडीमार्गेषु आसेचनं कुरु । आण्डीभव ज मा मुहुः । आण्डी पिण्डाण्डं ब्रह्माण्डं च, च्विप्रत्ययान्तः, भव पिण्डाण्डरूपेणास्मदीयेन ब्रह्माण्डरूपेण बाह्येन भवदीयेन प्राप्नुहि, भवत्सायुज्यं देहीत्यर्थः । अज अवगच्छ । मुहुर्मामवगच्छ अनुगृहाणेत्यर्थः । `अज गतौ' इति धातोरकारलोपश्छान्दसः । सुखादींदुःखनिधनाम् । अस्यार्थः - सुखमत्ति आदयतीति सुखादी सुखसंपादकः इन्दुः चन्द्रः बैन्दवस्थानगतः । खनिघनां खं बैन्दवस्थानमेव नितरां धनं यस्याः सा ताम् । यद्वा, सुखादीं सुखप्रथमां सुखात्मिकाम् ; दुःखस्य निधनं नाशो यत्रेति दुःखनिघनां अविज्ञातदुःखगन्धामित्यर्थः । यद्वा, सुखादीं शोभनेन खेन इन्द्रियेण मनसा आदीं आद्यां, मनोवेद्यामित्यर्थः । दुःखनिघनां दुःखानां दुष्टेन्द्रियाणां चक्षुरादीनां अगोचरामिति । प्रतिमुञ्चस्व स्वां पुरम् । स्वां भगवतीं पुरं देहं प्रतिनुञ्चस्व अधितिष्ठ । मरीचयः स्वायंभुवाः । अस्यार्थः - स्वयं भगवत्याः सकाशात् भवा उत्पन्नाः मरीचयो मयूखाः; सर्वाणि भुवनानि आवृत्य वर्तन्त इति वाक्यशेषः । सूर्यचन्द्राग्नीनां प्रकाशकत्वं स्वायंभुवमरीचिप्रसादादेवेति उत्तरत्र वक्ष्यते । ये शरीराण्यकल्पयन् । अस्यार्थः-ये मयूखाः षष्ट्युत्तरत्रिशतसंख्याकाः शरीराणि कालात्मकानि षष्ट्युत्तरत्रिशतसंख्याकानि दिनानि, तान्येव संवत्सरः, `संवत्सरो वै प्रजापतिः' (तै. ब्रा. १. ६. २) इति श्रुतेः । ते ते देहं कल्पयन्तु । ते मरीचयः ते तव भगवत्याः देहं कल्पयन्तु देहमाश्रयन्तु । देहशब्दे देहावययश्चरणमुच्यते । भवच्चरणोत्पन्ना इत्यर्थः । मा च ते ख्या स्म तीरिषत् । ते तव ख्या ख्यातिः ज्ञानं मा च तीरिषत् अस्मान् न जहातु, भवद्विषयज्ञानमस्माकं सदा सिद्ध्यत्वित्यर्थः । इतः परं पृश्नयश्चक्रविद्यानुष्ठाने त्वरमाणाः परस्परं संगिरन्ते - उत्तिष्ठत मा स्वप्त । अग्निमिच्छध्वं भारताः । राज्ञः सोमस्य तृप्तासः । सूर्येण सयुजोषसः । ऋचोಽयमर्थः- हे भारताः, भायां भारूपायां ज्योतीरूपायां चक्रविद्यायामिति यावत् , रताः उपासनारताः । यद्वा, भारत्याः सरस्वत्याः श्रीविद्यायाः उपासकाः । सामान्यविहितप्रत्ययस्य विशेषवाचित्वात् भारता इति । उत्तिष्ठत उपासनोपक्रमं कुरुत । मा स्वप्त अप्रमत्ता भवत । अग्निमिच्छध्वं स्वाधिष्ठानगताग्निं प्रज्वलयत । राज्ञश्चन्द्रस्य । उमया सहितः । सोमः । चन्द्रमण्डलान्तर्गतबैन्दवस्थानगतत्वाद्देव्याः, चन्द्रस्य सोमशब्दवाच्यत्वसिद्धिः । तस्य चन्द्रस्य निष्यन्दैः तृप्तासः तृप्ताः । सूर्येण अनाहतचक्रविशुद्धिचक्रयोर्मध्ये स्थितेन सूर्येण सयुजा, अग्निचन्द्रयोर्मध्यवर्तिना इत्यर्थः । यद्वा, सूर्येण सयुजा राज्ञा तृप्तास इत्यन्वयः । क्वीदृशाः ? उषसः प्लुष्टमायामयक्लेशाः । यद्वा, उषसः उषःकाले ध्यानरताः, तस्मिन् काले भगवतीनिदिध्यासनादेर्विहितत्वात् । इतः परं पूजासामग्रीमुपदिशन्ति पृश्नयः - युवा सुवासाः । युवा दृढाङ्गः स्वस्थः । सुवासा शुभ्रवस्त्रः । इदं शुभ्राभरणशुभ्रमाल्यादीनामुपलक्षकम् । एवंविधः सन् पूजयेदिति शेषः । श्रीचक्रस्य स्वरूपं तावदाहुः - अष्टाचक्रा नवद्वारा । अष्टकोण-दशकोणद्वितय-चतुर्दशकोण-अष्टपत्र-षोडशपत्र-त्रिवलय-त्रिरेखात्मकानि अष्टौ चक्राणि यस्याः सा अष्टाचक्रा । अत एव नवद्वारा नव द्वाराणि त्रिकोणरूपाणि यस्याः सा नवद्वारा । देवानां पूरयोध्या । देवानामिन्द्रादीनां पूज्यत्वेन संबन्धिनी पूः श्रीविद्यानगरम् । यद्वा, दीव्यन्तीति देवाः पञ्चविंशतितत्त्वानि, तेषां पूरधिष्ठानम् । यद्वा, सूर्यचन्द्राग्नीनां पूः, सोमसूर्यानलात्मकत्वात् श्रीचक्रस्य । तस्य पुरत्रयसमष्टिरूपत्वात् पूरित्येकवचनसिद्धिरिति ध्येयम् । अयोध्या असाध्या, मन्दभाग्यानामिति शेषः । तस्याꣳ हिरण्मयः कोशः । स्वार्गो लोको ज्योतिषाಽಽवृतः । अस्यार्थः- तस्यां पुरि श्रीचक्रमध्ये हिरण्मयः कोशः, सहस्रदलकमलकोश इत्यर्थः, बैन्दवस्थाने सहस्रदलकमलकोशस्य विद्यमानत्वात् । तस्य कोशस्य ज्योतिषा स्वर्गो लोकः आवृतः ज्योतिर्लोकः स्वर्गलोक इत्यर्थः । अथ पृश्नयः चक्रविद्योपासनायाः फलमाहुः - यो वै तां ब्रह्माणो वेद । अमृतेनावृतां पुरीम् । तस्मै ब्रह्म च ब्रह्मा च । आयुः कीर्ति प्रजां ददुः । अयमर्थः - ब्रह्मणः ब्रह्मस्वरूपायाः भगवत्याः तां पूर्वोक्तां अमृतेन आवृतां चन्द्रमण्डलगलत्पीयूषधारावृतां पुरीं श्रीचक्ररूपां त्रिपुरायाः पुरं यो वेद, ज्ञानपूर्वकमर्चनं करोति, तस्मै विदुषे अर्चकाय, ब्रह्म च ब्रह्मस्वरूपा भगवती ब्रह्मा च ब्रह्मस्वरूपो भगवान् । चकारद्वयमुभयोर्मेलनं समुच्चिनोति, मिलितयोरेव बैन्दवस्थाने सहस्रारे सुधासिन्धुमध्ये मणिद्वीपे चिन्तामणिगृहे निवासात् । एतौ उभौ आयुः जीवितं कीर्ति यशः प्रजां संतानं ददुः दद्यातामित्यर्थः । `व्यत्ययो बहुलम्' इति वचनव्यत्ययः । शिवशक्त्योः तत्रैव निवासमाहुः - विभ्राजमानाꣳ हरिणीम् । यशसा संपरीवृताम् । पुरꣳ हिरण्मयीं ब्रह्मा । विवेशापराजिता । ऋचोಽयमर्थः - विभ्राजमानां अनन्तकोटिसंख्याककिरणैरिति शेषः, प्रकाशमानाम् । हरिणीं हिरण्यवर्णां `हिरण्यवर्णां हरिणीम्' (श्रीसूक्तं) इति श्रुतेः । यशसा कीर्त्या सम्यक्परिवृताम् ; ये ये लोके कीर्तिमन्तः ते सर्वे भगवतीप्रसादसमासादितकीर्तिमन्त इत्यर्थः । तां बैन्दवीं पुरं चिन्तामणिगृहं ब्रह्मा सदाशिवः, ` ब्रह्मा शिवो मे अस्तु सदाशिवोम् ' (तै. आ. १०. ३९) इति श्रुतेः पुँल्लिङ्गब्रह्मशब्दसदाशिवशब्दयोरेक एवार्थः प्रतीतः । विवेश अपराजिता सादाख्या चन्द्रकला विवेश । वाक्यद्वयेन उभयोः प्रवेशभेद प्रतिपादनम् , `बैन्दवे चिन्तामणिगृहे सदाशिवः सर्वदा संनिहितः, अपराजिता कुण्डलिनीशक्तिः षट्चक्राणि भित्त्वा भूयो भूयः प्रविशति' इतीममर्थं ज्ञापयितुम् । शिवशक्त्योस्तस्मिन् चक्रे अवस्थितिप्रकारमाहुः - पराङेत्यज्यामयी । पराङेत्यनाशकी । अस्यार्थः - पराङ् अधोमुखी चक्रेरूपिणी । शिवशक्त्योर्मध्ये शक्तिः अज्यामयी ज्यानिरहिता नाशरहिता नित्या दुःखरहिता आनन्दमयी इत्यर्थः । एति वर्तते । यद्वा, अज्यामयी, ज्या भूमिः, तेन पञ्चभूतानि लक्ष्यन्ते, तन्मयी न भवतीति अज्यामयी मनस्तत्त्वादिमयी, शिवचक्रात्मकचतुर्योन्यात्मिकेति यावत् , शिवयोनीनां बैन्दवस्थानादधः अवाङ्मुखतया अवस्थानात् । अनाशकी नाशरहिता शक्तिचक्रात्मकपञ्चयोन्यात्मिका पराङ् अधोमुखी एति, शक्तियोनीनामपि शिवयोन्यपेक्षया अवाङ्मुखत्वात् । एवं शिवयोनिशक्तियोन्योः परस्परमवाङ्मुखत्वं चक्रलेखनक्रमादवगम्यते । विदुषः फलमाहुः - इह चामुत्र चान्वेति । विद्वान्देवासुरानुभयान् । दीव्यन्तीति देवाः एकादशेन्द्रियाणि । असुराः असवः प्राणाः प्राणादिपञ्चवायवः तान् रान्ति आददत इति पञ्च तन्मात्रा उच्यन्ते । उभयान् उभयत्र देवासुरेषु अन्वितान् मायाशुद्धविद्यामहेश्वरसदाशिवान् यो विद्वान् पञ्चविंशतितत्त्वजातं विदित्वा शिवशक्तिसंपुटात्मकं पञ्चविंशतितत्त्वविलक्षणं षड्विंशतत्त्वं यस्तु वेत्ति स विद्वान् इह च इह लोके पूजातारतम्यवशात् अमुत्र च परलोके सार्ष्टिसालोक्यसामीप्यसारूप्यसायुज्यात्मिकया पञ्चविधया मुक्त्या अन्वेति युज्यते । सार्ष्ट्यादिस्वरूपं सप्रपञ्चं पुरस्तात् प्रपञ्च्यते । अथ देवासुरोभयज्ञानोपायमाहुः - यत्कुमारी मन्द्रयते । यद्योषिद्यत्पतिव्रता । अरिष्टं यत्किं च क्रियते । अग्निस्तदनुवेधति । अयमर्थः - कुण्डलिनीशक्तेरवस्थात्रयं विद्यते । यद्यस्मिन् चक्रे कुमरी कुमारावस्थामापन्ना प्रथमं सुप्तोत्थिता मन्द्रयते मन्द्रस्वरं करोति, कुण्डलिन्याः सर्पात्मकत्वात् । सर्पो हि सुप्तोत्थाने मन्द्रस्वरं करोति । तद्वदित्यर्थः । यद्योषित् यस्मिन् चक्रे कुलयोषित् विष्णुग्रन्थिपर्यन्तं गत्वा, रातीति शेषः, `कुलयोषित्कुलं त्यक्त्वा राति विष्णोः प्रभेदने' इति सनत्कुमारवचनात् । यत् यस्मिन् चक्रे पतिव्रता पत्या सदाशिवेन सार्धं सहस्रदलकमले विहरमाणा । रिष्टं शुभाभावं, `रिष्टं क्षेमे शुभाभावे' इत्यभिधानात् ; तदन्यदरिष्टं शुभं, अमृतास्वादमित्यर्थः, यत्किञ्चित्क्रियते तत् स्वाधिष्ठानगतोಽग्निः अनुवेधति सहायं करोति । अतश्च अभ्यासवशात् वायुना अग्निं प्रज्वाल्य अग्निशिखानुविद्धविलीनचन्द्रमण्डलगलत्पीयूषधारानुभवे पञ्चविंशतितत्त्वातीता परमेश्वरी इति ज्ञातुं सुशकमित्युपदेशः । चक्रविद्योपासनं वर्णिनामाश्रमिणां ज्ञानिनामज्ञानिनां च फलदायकमित्यभिसंधायाहुः - अश्रृतासः श्रृतासश्च । यज्वानो येಽप्ययज्वनः । स्वर्यन्तो नापेक्षन्ते । अयमर्थः - अश्रृतासः अपक्वाः अक्षपितान्तःकरणकल्मषा इत्यर्थः । श्रृतासश्च पक्वाश्च, `आज्जसेरसुक्' इत्यसुगागमः, क्षपितान्तःकरणकल्मषा इत्यर्थः । यज्वानः यजनशीलाः त्रैवर्णिकाः आश्रमिणश्च । अयज्वनः यागरहिताः शूद्रादयः। `तस्माच्छूद्रो यज्ञेಽनवक्लृप्तः' (तै. सं. ७.१.१.) इति श्रुतिः त्रैवर्णिकैकनियताधिकारयज्ञशब्दवाच्याग्निष्टोमादिपरा । चक्रविद्योपासने शूद्राणामपि अधिकारचोदनात् निषादस्थपतिवत् वैदिके कर्मण्यधिकारसिद्धेः न काचित्क्षतिः यन्तः, `इण् गतौ' चक्रविद्यामवगच्छन्तः स्वः स्वर्गं नापेक्षन्ते । चक्रविद्योपासनाव्यतिरेकेण देवतान्तरोपासनायामनिष्टमाहुः - इन्द्रमग्निं च ये विदुः । सिकता इव संयन्ति । रश्मिभिः समुदीरिताः । अस्माल्लोकादमुष्माच्च । अयमर्थः - सुरासुरमुख्यवन्दितचरणारविन्दायाः सर्वभूतान्तर्यामिन्याः सर्वव्यापिन्याः जगदुत्पत्तिस्थितिलयहेतोश्चक्रविद्याया अन्यत्वेन ये इन्द्रमग्निं, चकारात् यमादिलोकपालन् पृथिव्यादिसदाशिवान्ततत्त्वानि च उपास्यत्वेन ये विदुः, ते सिकता इव वालुककणा इव संयन्ति, परस्परं विरला भ्रष्टा भवेयुरित्यर्थः । किं च, रश्मिभिः यमपाशैः, उत्तरप्रबन्धे `अपेत वीत' इत्यादौ प्रतिपादितैः, समुदीरिताः संयता बद्धा भवेयुरित्यर्थः । किं च, अस्माल्लोकात् अमुष्माल्लोकाच्च भ्रष्टा भवेयुरिति शेषः । अत एव श्रुत्यन्तरम् - `अन्धं तमः प्रविशन्ति येಽविद्यामुपासते' (ई. उ. ९) । अयमर्थः - अविद्यां विद्याविरुद्धां ज्ञानमार्गविरुद्धां इन्द्रादिसेवा `वाचं धेनुमुपासीत' (वृ. ७. ८. १) इत्येवमध्यारोपितसेवां च ये कुर्वते, ते अविद्वांसः अन्धं तमः प्रविशन्ति, अन्धतामित्रं प्रविशन्तीत्यर्थः । चकारः प्रकरणसमाप्तिद्योतकः । ऋषिभिरदात्पृश्निभिः ॥ पृश्निनामभिः ऋषिभिः एतत्सर्वमदात् , अदायि । कर्मणि लुङ् । छान्दसः कर्मणि प्रत्ययलोपः, कर्तुप्रत्ययव्यत्ययश्च । ऋषिभिः पृश्निभिरेवमुक्तमित्यर्थः । यद्वा, पृश्निभिः ऋषिभिः सहितः ऋषिसङ्धः एवमदात् , वाचमिति शेषः, उक्तवानित्यर्थः ॥ ११ ॥

१२.
त्वदीयं तत्व संबन्धि त्वद्देहगतमित्यर्थः । सौन्दर्यं लावण्यम् । तुहिनगिरिकन्ये तुहिनप्रधानो गिरिः हिमाद्रिः, तस्य कन्या पुत्री, तस्याः संबुद्धिः । तुलयितुं तुलया समीकर्तुम् । कवीन्द्राः विद्वच्छ्रेष्ठाः कल्पन्ते शक्नुवन्ति कथमपि कथंचिदपि, न कल्पन्त इत्यर्थः । विरिञ्चिप्रभृतयः विरिञ्चिः ब्रह्मा प्रभृतिर्येषां तेहरीन्द्रादयः । यत् यस्मात्कारणात् आलोकौत्सुक्यात् आलोके भवत्सौन्दर्यालोके यदौत्सुक्यं तस्मात् , ल्यब्लोपे पञ्चमी, औत्सुक्यमवलम्ब्य । यद्वा, निमित्तपञ्चमी । अमरललनाः देवयोषितः यान्ति प्राप्नुवन्ति मनसा अन्तःकरणेन तपोमिः कृच्छ्रचान्द्रायणादिभिः दुष्प्रायां प्राप्तुमशक्यां अपिर्विरोधे, गिरिशसायुज्यपदवीम् ॥
अत्रेत्थं पदयोजना - हे तुहिनगिरिकन्ये, त्वदीयं सौन्दर्यं तुलयितुं विरिञ्चिप्रभृतयः कवीन्द्राः कथमपि कल्पन्ते । यद्यस्मात्कारणात् अमरललनाः आलोकौत्सुक्यात् तपोभिः दुष्प्रापामपि गिरिशसायुज्यपदवीं मनसा यान्ति ॥़
अयमर्थः - वाणीपतिवाचस्पतिप्रभृतीनामपि त्वत्सौन्दर्यं सदृशान्तरं परिकल्प्य वर्णयितुमशक्यम् , त्वत्सदृशसुन्दरवस्त्वन्तराभावाता । ऊर्वशीतिलोत्तमादीनामप्सरसां त्वत्सौन्दर्यलेशतुलायामपि तत्कोटिप्रवेशो दूरत एवापास्तः । यतश्चाप्सरसः त्वत्सौन्दर्यदर्शने पुंभावं प्रार्थयमानाः पुरुषान्तरदुरधिगमे त्वत्सौन्दर्यवस्तुनि सदाशिवैकगम्ये र्दुलभसदाशिवसायुज्यमनोरथा वर्तन्ते इति । स्वयमेवाप्सरसः स्वसौन्दर्ये जुगुप्सितवत्य इति भावः । अत्र अनन्वयालंकारो ध्वन्यते, लोके कापि तुल्यवस्तुनः असद्भावात्, स्वस्य स्वयमेव तुल्यमिति प्रतीतेः ॥ १२ ॥

१३.
नरं मनुष्यमात्रं वर्पीयांसं अतिवृद्धं नयविरसं नयनाभ्यां विरसं काचकामलपटलादिनेत्रदोषयुक्तं, नर्मसु जडं नर्मसु रतिकलासु जडं अतिमूढं तव भवत्याः अपाङ्गालोके कटाक्षवीक्षणे पतितं, कटाक्षैकगोचरमित्यर्थः । अनुधावन्ति अनुधावमानाः शतशः शतसंख्याकाः, शतशब्दः संख्यातीतोपलक्षकः, भूर्भुवःस्वर्लोकस्थिताः सर्वा इत्यर्थः । गलद्वेणीबन्धाः गलन्तो वेणीबन्धा यासां ताः कुचकलशविस्रस्तमिचयाः कुचकलशाभ्यां विस्रस्ताः शिथिलाः सिचयाः चेलाञ्चला यासां ताः, हठात्त्रुट्यत्काञ्च्यः हठात् शीघ्रं त्रुट्यन्त्यः गलन्त्यः काञ्च्यो रशनाकलापाः यासां ताः, विगलितदुकूलाः स्रस्तनीवीबन्धाः युवतयः तरुण्यः ॥
अत्रेत्थं पदयोजना - हे भगवति, वर्षीयांसं नयनविरसं नर्मसु जडं तवापाङ्गालोके पतितं नरं शतशः युवतयः गलद्वेणीबन्धाः कुचकलशविस्रस्तसिचयाः हठात् त्रुट्यत्काञ्च्यः विगलितदुकूलाः सत्यः, तादृशं नरं मदनमिति मत्वेति शेषः, अनुधावन्ति । एतादृशोन्मादनप्रयोगान् `मुखं बिन्दुं कृत्वा' इत्यादिश्लोकव्याख्यानावसरे निपुणतरमुपपादयिप्यामः ॥

१४.
क्षितौ पृथिवीतत्त्वयुक्ते मूलाधारे षट्पञ्चाशत् षडुत्तरपञ्चाशत्संख्याकाः, द्विसमधिकपञ्चाशत् द्वाभ्यां समधिका पञ्चाशत् उदके उदकतत्त्वयुक्ते मणिपूरस्थाने, हुताशे वह्नितत्त्वयुक्ते स्वाधिष्ठानचक्रे द्वाषष्टिः द्वौ च षष्टिश्च द्वाषष्टिः । `विभाषा चत्वारिंशत्प्रभृतौ सर्वेषाम्' इति सूत्रेण द्विशब्दादिकारस्य आकारः । चतुरधिकपञ्चाशत् चतुःसंख्यया अधिका पञ्चाशत् अनिले वायुतत्वयुक्ते अनाहतचक्रे, दिवि आकाशतत्त्वयुक्ते विशुद्धिचक्रे द्विःषट्त्रिंशत् द्विरावृत्तषट्त्रिंशत्संख्याकाः द्विसप्ततिसंख्याका इत्यर्थः, मनसि मनस्तत्त्वयुक्ते आज्ञाचक्रे चतुःषष्टिः, इति एवं प्रकारेण ये प्रसिद्धाः शास्त्रेषु आगमेषु, स्वसंवेद्यत्वेन च योगिनां प्रसिद्धाः मयूखाः सन्ति तेषां मयूखानामप्युपरि सहस्रदलमध्यवर्तिचन्द्रबिम्बात्मके बैन्दवापरनामके सुधासिन्धौ तव भगवत्याः पादाम्बुजयुगं वर्तते विद्यते । एवं समयसंप्रदाय इति शेषः ॥
अत्रेत्थं पदयोजना - हे भगवति, ये मयूखाः क्षितौ षट्पञ्चाशत् , उदके द्विसमधिकपञ्चाशत् , हुताशे द्वाषष्टिः, अनिले चतुरधिकपञ्चाशत् , दिवि द्विःषट्त्रिंशत् , मनसि चतुःषष्टिः इति तेषामुपरि तव पादाम्बुजयुगं वर्तत इति शेषः ॥
अत्र षट्पञ्चाशदित्यादिसंख्याशब्दानां संख्येयपरत्वात् संख्येयानां मयूखानां बहुत्वेಽपि एकवचनान्तत्वमेव । यथा "विंशत्याद्याः सर्देकत्वे सर्वाः संख्येयसंख्ययोः । संख्यार्थेद्विबहुत्वे स्तः"॥ न तु संख्येये इति नियमात् , संख्येयानां मयूखानां नियमाप्रसक्तेर्बहुवचनत्वं सिद्धम् । अत्रेदं तत्त्वम् - षट्पञ्चाशदित्यादिसंख्यानां संख्येयविशेषणत्वेಽपि न शुक्लादिगुणतौल्यम् ; यथाಽಽह पदमञ्जरीकारः - `विंशत्यादयो गुणाः न शुक्लादिभिर्गुणैः समानधर्माणो भवितुमर्हन्ति । विंशत्यादयो हि तावत् पृथक्त्वयोगिषु द्रव्येषु वर्तन्त इति व्यासज्यवृत्तयः, शुक्लादयस्तु प्रत्येकपर्यवसायिनः' इति । अत्रेदमतिरहस्यम् - संख्येयपराणां संख्याशब्दानां बहुवतने षट्पञ्चाशतो मयूखा इति प्राप्तौ षट्त्रिंशदुत्तरशतोत्तरत्रिसहस्रसंख्याकाः भवेयुः । अतो न विवक्षितार्थसिद्धिरिति नियमफलमिति ॥
अत्रेदमनुसंधेयम् - आधारस्वाधिष्ठानमणिपूरानाहतविशुद्ध्याज्ञाचक्रात्मकं श्रीचक्रं त्रिखण्डं सोमसूर्यानलात्मकम् । मूलाधारस्वाधिष्ठानचक्रद्वयमेकं खण्डम् । मणिपूरानाहतचक्रद्वयमेकं खण्डम् । विशुद्ध्याज्ञाचक्रद्वयमेकं खण्डम् । अत्र प्रथमखण्डोपरि अग्निस्थानम् । तदेव रुद्रग्रन्थिरित्युच्यते । द्वितीयखण्डोपरि सूर्यस्थानम् । तदेव विष्णुग्रन्थिरित्युच्यते । तृतीयखण्डोपरि चन्द्रस्थानम् । तदेव ब्रह्मग्रन्थिरित्युच्यते । `सोमसूर्यानलात्मकम्' इति अवरोहणक्रमेणावगन्तव्यम् । तत्र प्रथमखण्डोपरि स्थितो वह्निः स्वज्वालादिभिः प्रथमखण्डमावृणोति । द्वितीयखण्डोपरि स्थितः सूर्यः स्वकीयैः किरणैः द्वितीयखण्डमावृणोति । तृतीयखण्डोपरि स्थितः चन्द्रः स्वकलाभिः तृतीयखण्डमावृणोति । आधारचक्रे महीतत्त्वात्मके वह्नेः षट्पञ्चाशज्ज्वालाः, मणिपूरके उदकतत्वात्मके स्वोपरिस्थिते द्विपञ्चाशज्ज्वालाः । एवमष्टोत्तरशतं वह्नेः ज्वालाः । सूर्यस्य अग्नितत्त्वात्मके स्वाधिष्ठाने द्वाषष्टिकिरणाः, अनिलतत्त्वात्मके चतुःपञ्चाशत्किरणाः । सूर्यकिरणानां मणिपूरं विहाय स्वाधिष्ठानप्रवेशः सूर्याग्न्योरेकत्वात् , सूर्यान्तर्भावादग्नेश्च । स्वाधिष्ठानमणिपूरयोस्तु सूर्याग्निस्थानयोः मध्ये अग्निस्थाने सूर्यप्रवेशः सूर्यस्थाने अग्निप्रवेशः । जगद्दहनाग्निशामकसंवर्तमेघात्मकसूर्यकिरणजनितवर्षोत्पत्त्यर्थम् । एतत्तु `तटित्वन्तं शक्त्यां' इत्यादिश्लोकव्याख्यानावसरे निपुणतरमुपपादयिष्यामः । एवं सूर्यस्य षोडशात्तरशतं किरणा भवन्ति । चन्द्रस्य कलाः वियत्तत्त्वात्मके विशुद्धिचक्रे द्विसप्ततिः, मनस्तत्त्वात्मके आज्ञाचक्रे चतुःषष्टिः । एवं चन्द्रस्य षट्त्रिंशदुत्तरशतं कलाः भवन्ति । यथोक्तं भैरवयामले भैरवाष्टकप्रस्तावे -`अष्टोत्तरशतं वह्नेः षोडशोत्तरकं रवेः । षट्त्रिंशदुत्तरशतं चन्द्रस्य च विनिर्णयः ॥' इति । एवं सोमसूर्यानलाः पिण्डाण्डब्रह्माण्डे आवृत्य वर्तन्ते । पिण्डाण्डब्रह्माण्डयोरैक्यात् पिण्डाण्डावृतिरेव ब्रद्ब्याण्डावृतिरिति रहस्यम् । एवं पिण्डाण्डमतीत्य वर्तते सहस्रकमलम् । तच्च ज्योत्स्नामयो लोकः । तत्रत्यश्चन्द्रमा नित्यकलः । एतच्च `तवाज्ञाचक्रस्थम्' इत्यादिश्लोकव्याख्यानावसरे निपुणतरमुपपादयिष्यामः । `आज्ञाचक्रोपरिस्थितश्चन्द्रः' इति यदुक्तं तत्तु चन्द्रकलावस्थानमात्रम् , न चु चन्द्रस्य स्थानमिति । यदुक्तं सुभगोदये -षोडशकलानां षोडशनित्यात्मकत्वात् । तासां प्रतिपदादिशुक्लपक्षकृष्णपक्षतिथ्यात्मकतया वृद्धिपक्षसद्भावात् , चन्द्रस्यापि सहस्रकमलगतस्य वृद्धिक्षयौ भवत एवेति, तत्तु चन्द्रमसः वृद्धिक्षयौ न भवतः, किंतु षोडशनित्यात्मकाः षोडश चन्द्रकलाः प्रतिपदादिपौर्णमास्यन्ततिथिप्रवर्तिकाः, तथैव कृष्णप्रतिपदमारभ्य अमावास्यान्ततिथिप्रवर्तिकाः स्वात्मतिरोधानातिरोदानाभ्यामिति मन्त्रविद्रहस्यम् ॥
इदमत्रानुसंधेयम् - श्रीविद्यायाः चन्द्रकलाविद्यापरनामधेयायाः पञ्चदशतिथिरूपत्वात् षष्ट्युत्तरत्रिशतं मयूखाः दिवसात्मकाः, तेन संवत्सरो लक्ष्यते । तस्य कालशक्त्यात्मकस्य संवत्सरस्य प्रजापतिरूपत्वात् , प्रजापतेः जगत्कर्तृत्वात् , मरीचीनां जगदुत्पत्तिस्थितिलयकरत्वम् । ते च मरीचयः अस्मिन्ब्रह्माण्डे पिण्डाण्डे च षष्ट्युत्तरत्रिशतसंख्याकाः । एवमनन्तकोटिपिण्डाण्डब्रह्माण्डेषु । एवमेव प्रतिब्रह्माण्डं प्रतिपिण्डाण्डं षष्ट्युत्तरत्रिशतसंख्याकाः मयखाः । अतश्चानन्तमयूखाः । ते च मयूखाः सूर्यचन्द्राग्निसंपृक्ताः भगवतीपादारविन्दजन्मानः तांस्तान् लोकान् प्रकाशयन्ति । अयं च `लोकस्य द्वारमर्चिमत्पवित्रम्' (तै. ब्रा. ३. १२. ३) इति श्रुत्या मयूखानां भगवतीपादारविन्दसंभव उक्तः । तथैव च `मरीचयः स्वायंभुवाः' (तै. आ. १. २७) इति श्रुत्या तेषां मरीचीनां सृष्टिस्थितिलयकरत्वमुक्तम् । एतदुक्तं भवति - सूर्यचन्द्राग्न्यः भगवतीपादारविन्दोद्भूतानन्तकोटिकिरणमध्ये कतिपयान् किरणानाहृत्य भगवतीप्रसादसमासादितजगत्प्रकाशनसामर्थ्यात् जगन्ति प्रकाशयन्तीति । अतश्च सर्वलोकातिक्रान्तं चन्द्रकलाचक्रं बैन्दवस्थानमिति । तत्र वर्तमानं चरणाम्बुजम् । अनेककोटिब्रह्माण्डपिण्डाण्डावच्छिन्नमयूखानां उपर्येव वर्तमानत्वात् `तेषामप्युपरि तव पादाम्बुजं वर्तते' इति सिद्धानुवादः, न त्वारोपस्तुतिरित्यनुसंधेयम् । यथोक्तं भैरवयामले चन्द्रज्ञाविद्यायां गौरीं प्रति महेश्वरेण - `साधु साधु महाभागे पृष्टं त्रैलोक्यसुन्दरि । गुह्याद्गुह्यतमं ज्ञानं न कुत्रापि प्रकाशितम् ॥ कलाविद्या पराशक्तेः श्रीचक्राकाररूपिणी । तन्मध्ये बैन्दवस्थानं तत्रास्ते परमेश्वरी ॥ सदाशिवेन संपृक्ता सर्वतत्त्वातिगा सती । चक्रं त्रिपुरसुन्दर्याः ब्रह्माण्डाकारमीश्वरि ॥ पञ्चभूतात्मकं चैव तन्मात्रात्मकमेव च इन्द्रियात्मकमेवं च मनस्तत्त्वात्मकं तथा ॥ मायादितत्त्वरूपं च तत्त्वातीतं च बैन्दवम् बैन्दवे जगदुत्पत्तिस्थितिसंहारकारिणी ॥ सदाशिवेन संपृक्ता तत्त्वातीता महेश्वरी । ज्योतीरूपा पराकारा यस्या देहोद्भवाः शिवे ॥ किरणाश्च सहस्रं च द्विसहस्रं च लक्षकम् । कोटिरर्बुदमेतेषां परा संख्या न विद्यते ॥ तामेवानुप्रविश्यैव भाति लोकं चराचरम् । यस्या देव्या महेशानि भासा सर्वं विभासते ॥ तद्भासा रहितं किंचिन्न च यच्च प्रकाशते । तस्याश्च शिवशक्तेश्च चिद्रूपायाश्चितिं विना ॥ आन्ध्यमापद्यते नूनं जगदेतच्चराचरम् । तेषामनन्तकोटीनां मयूखानां महेश्वरि ॥ मध्ये षष्ट्य़ुत्तरं तेಽमी त्रिशतं किरणाः शिवे । ब्रह्माण्डं व्यश्नुवानास्ते सोमसूर्यानलात्मना । अग्नेरष्टोत्तरशतं षोडशोत्तरकं रवेः । षट्त्रिंशदुत्तरशतं चन्द्रस्य किरणाः शिवे ॥ ब्रह्माण्डं भासयन्तस्ते पिण्डाण्डमपि शांकरि । दिवा सूर्यस्तथा रात्रौ सोमो वह्निश्च सन्ध्ययोः ॥ प्रकाशयन्तः कालांस्ते तस्मात्कालात्मकास्त्रयः । षष्ट्युत्तरं च त्रिशतं दिनान्येव च हायनम् ॥ हायनात्मा महादेवः प्रजापतिरिति श्रुतिः । प्रजापतिर्लोककर्ता मरीचिप्रगुखान्मुनीन् ॥ सृजत्येते लोकपालान् ते सर्वे लोकरक्षकाः । संहारश्च हरायत्तः उत्पत्तिर्भवनिर्मिता ॥ रक्षा तु मृडसंलग्ना सृष्टिस्थितिलये शिवः । नियुक्तः परमेशान्या जगदेवं प्रवर्तते ॥' इति । `तामेवानुप्रविश्य' इत्यादिना `तमेव भान्तमनुभाति सर्वं तस्य भासा सर्वमिदं विभाति' (कठ. ५. १५) इति श्रुत्यर्थोಽनूदितः । अत्र बहु वक्तव्यमस्ति, तदुत्तरत्र सम्यङ्निरूपयिष्यामः ॥ १४ ॥

१५.
सारस्वतप्रयोगमाह - शरदिति । शरज्ज्योत्स्नाशुद्धां शरदि शरत्काले ज्योत्स्ना चन्द्रिका तद्वच्छुद्धामतिशुभ्राम् । शशियुतजटाजूटमकुटां शशिना चन्द्रेण युतो युक्ताः जटाजूटो मकुटो यस्यास्ताम् , चन्द्रकलावतंसामित्यर्थः । वरत्रासत्राणस्फटिकघटिकापुस्तककरां वरः इष्टदानमुद्रा, त्रासत्राणं अभयदानमुद्रा, स्फटिकधटिका स्फटिकपानपात्रम् ; स्फटिकाक्षमालेति केचित् ; तत्पक्षे स्फटिकघुटिकेति पाठः । पुस्तकं विद्यामुद्रा, पुस्तकं वा ; एतैर्युक्तकराम् । शाकपार्थिवादित्वात् मध्यमपदलोपः, न तु स्फटिकघटिकापुस्तकानि करेषु यस्याः इति सप्तमीबहुव्रीहिः, `प्रहरणादिभ्य उपसंख्यानम्' इति तस्य प्रहरणादिभ्य एवेति नियतत्वात् । सकृत् एकवारम् । नकारो निषेधार्यंः । त्वा त्वामित्यर्थः । नत्वा नमस्कारं कृत्वा । कथं कथंचित् । इवेति वाक्यालंकारे । सतां कवीश्वराणाम् । संनिदधते संनिधानं प्राप्नुवन्ति मधुक्षीरद्राक्षामधुरिमधुरीणाः फणितयः, मधु क्षौद्रं क्षीरं पयः द्राक्षा मृद्वीका एतेषां मधुरिमा माधुर्यं, तत्र धुरीणाः धुरं वहन्तीति धुरीणाः अग्रेसराः तद्वन्मधुरा इत्यर्थः । फणितयः वाग्वैखर्यः ॥
अत्रेत्थं पदयोजना - हे भगवति, शरज्ज्योत्स्नाशुद्धां शशियुतजटाजूटमकुटां वरत्रासत्राणस्फटिकघटिकापुस्तककरां त्वा सकृन्नत्वा सतां मधुक्षीरद्राक्षामधुरिमधुरीणाः फणितयः कथमिव न संनिदधते ॥ 
अयमर्थः - अत्र व्यतिरेकमुखेन सकृन्नमस्कारोಽपि कवित्वबीजभूतसंस्कारोत्पादकः । तदभावे प्रकारान्तरेण येन केनापि तद्बीजोत्पत्तिर्नास्तीति सूचितम् ॥ १५ ॥ 

१६.
कवीन्द्राणां कवीश्वराणाम् । चेतःकमलवनबालातपरुचिं चेतांस्येव कमलानि पद्मानि तेषां वनं षण्डं, तस्य बालातपरुचिः प्राभातिकारुणकान्तिः तां भजन्ते सेवन्ते ये सन्तः सत्पुरुषाः कतिचित् विरलाः अरुणामेव अरुणाख्यां अरुणवर्णां च भवतीं त्वां विरिञ्चिप्रेयस्याः विरिञ्चिः ब्रह्मा तस्य प्रेयस्याः प्रियायाः सरस्वत्याः तरुणतरश्रृङ्गारलहरीगभीराभिः तरुणतरे अतियौवने, यद्वा, तरुणतरश्चासौ श्रृङ्गारश्च तस्य लहरी उद्रिक्तप्रवाहः । यद्वा, लहरीशब्देन समुद्रस्य चन्द्रोदये यादृश उत्सेकः स उच्यते । लहरीयुक्तगभीराभिः अतिगम्भीराभिरित्यर्थः । वाग्भिः वाग्विलासैः विदघति कुर्वन्ति सतां सभासदां रञ्जनं हृदयानुरञ्जनम् । अमी सन्तः परामृश्यन्ते ॥
अत्रेत्थं पदयोजना हे भगवति, कवीन्द्राणां चेतःकमलवनबालातपरुचिं अरुणामेव भवतीं कतिचित् ये सन्तः भजन्ते, अमी सन्तः विरिञ्चिप्रेयस्याः तरुणतरश्रृङ्गारलहरीगभीराभिः वाग्भिः सतां रञ्जनं बिदधति ॥
अयमर्थः - हृदयकमले भगवतीमरुणां ध्यायन्तः पुंभावमापन्ना सरस्वतीव श्रृङ्गाररसप्रधानैः वाग्विलासैः सभारञ्जनं कुर्वन्ति । भगवत्याः मातृकात्मकत्वात् सरस्वतीरूपत्वेनैव सारस्वतप्रदत्वम् । अरुणवर्णध्यानमहिम्ना श्रृङ्गाररसप्राधान्येन वाग्विलासप्रवृत्तिरिति । यथोक्तं वामकेश्वरतन्त्रे - `अरुणाख्यां भगवतीमरुणाभां विचिन्तयेत् । पाशाङ्कुशधरां देवीं धनुर्बाणधरां शिवाम् ॥ वरदाभयहस्तांच पुस्तकाक्षस्रगन्विताम् । अष्टबाहुं त्रिनयनां खेलन्तीममृताम्बुधौ ॥ स करोत्येव श्रृङ्गाररसास्वादनलम्पटान् । सभासदः सदा सर्वान्साधकेन्द्रः सभास्थले ॥' इति ॥ अत्र परम्परितरूपकमलंकारः, बालातपरुचित्वारोपणस्य चेतसि कमलत्वारोपणस्य निमित्तत्वान् , `रूपकहेतुरूपकं परम्परितम्' इति लक्षणात् ॥ १६ ॥

१७.
सवित्रीभिः जनयित्रीभिः वाचां गिरां शशिमणिशिलाभङ्गरुचिभिः चन्द्रकान्तमणिशकलतुल्यकान्तिभिः, दलितचन्द्रकान्तमणेः अतिधावल्यं लोकसिद्धम् । वशिन्याद्याभिः वशिनीप्रमुखामिः । तद्गुणसंविज्ञानो बहुत्रीहिः - वशिनी आद्या यासां ताः शक्तयोಽष्टौ वशिन्याद्याः, योगिन्यो द्वादश, गन्धाकर्षिण्यादयश्चतस्रः, इति वशिन्याद्याः । अत्र एकस्य आद्यशब्दस्य लोपः, वशिन्याद्याद्या इत्यर्थः । वशिन्यष्टकं - वशिनी, कामेश्वरी, मोदिनी, विमला, अरुणा, जयिनी सर्वेश्वरी, कौलिनी । एताभिः त्वां भगवतीं सह साकं जननि हे मातः, संचिन्तयति यः, सः साधकः कर्ता रचयिता काव्यानां प्रबन्धानां भवति समर्थः प्रभवति महतां महात्मनां कालिदासप्रभृतीनां भङ्गिरुचिभिः भङ्गीनां रेखाणां रुचिभिः स्वादुभिः वचोभिः वाग्विलासैः वाग्देवीवदनकमलामोदमधुरैः वाग्देव्याः भारत्या वदनकमले यः आमोदः परिमलः तेन `मधुरैः अव्यक्तैः, पुंभावमापन्नायाः भारत्याः वाग्विलासा इमे इत्येवं भ्रमजनकैरित्यर्थः ॥
अत्रेत्थं पदयोजना - हे जननि, वाचां सवित्रीभिः शशिमणिशिलाभङ्गरुचिभिः वशिन्याद्याभिः सह त्वां यः संचिन्तयति स महतां भङ्गिरुचिभिः वाग्देवीवदनकमलामोदमधुरैः वचोभिः काव्यानां कर्ता भवति ॥
अत्रेदमनुसंधेयम् - `वशिन्याद्याभिस्त्वाम्' इत्यत्र त्वामित्यनेन भगवत्याः स्वरूपमक्तम् । भगवत्याः स्वरूपं तु पञ्चाशद्वर्णात्मिका मातृकैव । एतत्तु `शिवः शक्तिः कामः' इत्यादिश्लोकव्याख्यानावसरे प्रपञ्चयिष्यते । सेयं पञ्चाशद्वर्णात्मिका मातृका अष्टवर्गात्मिका भवति । ते चाष्टवर्गाः अकचटतपयशादयः । अकारादयः षोडश स्वराः प्रथमवर्गः । कादयः पञ्च द्वितीयः । चादयः पञ्च तृतीयः । टादयः पञ्च चतुर्थः । तदायः पञ्च पञ्चमः । पादयः पञ्च षष्ठः । यादयश्चत्वारः सप्तमः । शादयः पञ्च अष्टमः । एवं अष्टवर्गात्मिका भगवती मातृका बिपुरसुन्दरी अकचटतपयशवर्गेषु यथाक्रमं वशिन्यादिशक्तिभिर्योजिता बिन्दुत्रिकोणात्मकशिवचक्रचतुष्टयवसुकोणदशारद्वितयचतुर्दशकोणात्मकेषु अष्टसु चक्रेषु योजिता ध्याता सती काव्यकर्तृत्वसंपादिका । वशिन्याद्याभिरिति आदिशब्देन कामेश्वरीप्रभृतीनां अष्टानां संग्रहणं विद्यादिद्वादशयोगिनीसंग्रहणं गन्धाकर्षिण्यादिचतुष्टयसंग्रहणं कृतमित्युक्तं भवति । वशिन्यष्टकमुक्तम् । योगिनीद्वादशकं तु विद्यायोगिनी, रेचिकायोगिनी, मोचिकायोगिनी, अमृतायोगिनी, दीपिकायोगिनी, ज्ञानयोगिनी, आप्यायनीयोगिनी, व्यापिनीयोगिनी, मेधायोगिनी, व्योमरूपा योगिनी, सिद्धिरूपा योगिनी, लक्ष्मीयोगिनी । एवं द्वादशयोगिनीभिः सार्धं वशिन्याद्यष्टकं मिलित्वा विंशतिकलाः भवन्ति । ताः विंशतिकलाः शुद्धस्फटिकसंकाशाः दशारयुग्मकोणेषु संचिन्तनीयाः उक्तफलदाः । अयं च भूप्रस्तारभेदः । भूप्रस्तारः `चतुःषष्ट्या तन्त्रैः' इत्यादिश्लोकव्याख्यानावसरे निपुणतरं निरूप्यते । गन्धाकर्षिणी, रसाकर्षिणी, रूपाकर्पिणी, स्पर्शाकर्षिणी च चतुर्द्वारेषु योजिताः उक्तफलदाः । तथा च श्रुतिः - गन्धद्वारां दुराधर्षां नित्यपुष्टां करीषिणीम् । ईश्वरीꣳ सर्वभूतानां तामिहोपह्वये श्रियम् ॥ अस्या अर्थः - गन्धद्वारां गन्धरसरूपस्पर्शाः गन्धशब्देन संगृहीताः, तेन गन्धाकर्षिण्यादयः अधिदेवताः संगृहीता भवन्ति - गन्धाकर्षिणी, रसाकषिंणी, रूपाकर्षिणी, स्पर्शाकर्षिणी चेति । तभिर्युक्तानि चतुर्द्वाराणि यस्यां सा गन्धद्वारा, तां गन्धद्वाराम् । दुराधर्षां दुष्प्रधर्षां, मन्दभाग्यानामिति शेषः । नित्यपुष्टां निस्यानन्दस्वरूपिणीम् । करीषिणीं गन्धाद्याकर्षिणीमित्यर्थः । यद्वा, करिभिः गजैः ईषिणीं परिवृताम् । ईश्वरीं अधिदेवतां सर्वभूतानाम् । तां इह चक्रे उपह्वये श्रियं श्रीविद्याम् । गन्धद्वारामिति गन्धाकर्षिणीचतुष्कं वशिन्याद्यष्टकं योगिनीद्वादशकं संगृहीतम् । तथा च शंभुवचनम् - `मातृकां वशिनीयुक्तां योगिनीभिः समन्विताम् । गन्धाद्याकर्षिणीयुक्तां संस्मरेत्त्रिपुराम्बिकाम् ॥' इति ॥ 
अत्रेदमनुसंधेयम् - वशिन्यादयः शक्तयः पञ्चाशद्वर्णात्मिका इत्युक्तम् । तत्र वशिनी शक्तिः स्वरात्मिका । स्वराः षोडश अकारादयः । तेषां स्वरूपं सनत्कुमारसंहितायां पञ्चशत्यामुक्तं संक्षेपेण कथ्यते - अकारात्मिका शक्तिः अष्टभुजा पाशाङ्कुशबराभयपुस्तकाक्षमालाकमण्डलुव्याख्यामुद्राकरा । एवं आकाराद्यात्मिकाः शक्तयः शुभ्रवर्णाः । इयांस्तु विशेषः - अकारात्मिकायाः शक्तेः मण्डलं अशीतिलक्षयोजनायतम् । आकारस्य तद्द्विगुणम् । इकारस्य नवतिलक्षयोजनायतम् । ईकारस्य तद्द्विगुणम् । उकारस्य कोटियोजनपरिमितपरिणाहं मण्डलम् । ऊकारस्य तद्द्विगुणम् । ऋकारस्य पञ्चाशल्लक्षयोजनपरिमितं मण्डलम् । तद्द्विगुणं ऋकारस्य । तदद्विगुणं लृकारलृकारयोरपि । एवं एकारस्य सार्धकोटिपरिणाहं मण्डलम् । ऐकार ओकार औकाराणां सममेव एकारेण । बिन्दुविसर्गयोस्तु अकारद्विगुणं मण्डलम् । व्यञ्जनशक्तीनां अकारमण्डलादर्धं मण्डलम् । ताः शक्तयः पाशाङ्कुशाक्षमालाकमण्डलुधराः । अन्तस्थास्तु पाशाङ्कुशाभयरकराः । ऊष्माणस्तु पाशाङ्कुशाक्षमालावरकराः । ळकारक्षकारौ पाशाङ्कुशैक्षवशरासनपुष्पबाणयुक्तकरौ । एताः शक्तयः पञ्चाशद्वर्णात्मिकाः ॥ 
केचित्तु - स्वरात्मिकाःशक्तयः स्फटिकाभाः, कादयो मावसानाः विद्रुमाभाः, यादयो नव पीतवर्णाः, क्षकारं अरुणवर्णः इति । अपरे तु - अकारादयो धूम्रवर्णाः, ककारादयः ठान्ताः सिन्दूरवर्णाः,डादिफान्ताः गौरवर्णाः,बादिलान्ताः अरुणवर्णाः, वादिसान्ताः कनकवर्णाः, हक्षौ तटिदाभौ, ळकारस्तु लकार एवान्तर्भूतः इति वदन्ति । इदमेवास्मन्मतं भगवत्पादाचार्याणामपि संमतम् । एतत्सर्वं सुभगोदयव्याख्यानावसरे चन्द्रकलायां सम्यङ्निरूपितमस्माभिः ॥ १७ ॥
 
 १८.
 तनुच्छायाभिः तनोः देहस्य छायाभिः कान्तिभिः ते भगवत्याः तरुणतरणिश्रीसरणिभिः तरुणतरणिः बालसूर्यः, तस्य श्रीः शोभा, तस्या इव सरणिः मार्गः सौभाग्यमिति यावत् , यासां ताभिः दिवं आकाशं सर्वां उर्वी कृत्स्नां भूमिं, रोदःप्रदेशमित्यर्थः । अरुणिमनि आरुण्ये मग्नां अत्यरुणामिति यावत् । यद्वा, अरुणिमनिमग्नां नितरां मग्नाम् । यथोक्तं शंभुना - `यावकाब्धौ निमग्नां यो दिवं भूमिं विचिन्तयेत् । तस्य सर्वा वशं यातास्त्रैलोक्यवनिता द्रुतम् ॥' इति । अतश्च अरुणिमशब्देन यावकाब्धिर्लक्ष्यते, यावकाब्धिमध्यस्थितामित्यर्थः । स्मरति चिन्तयति यः साधकः, भवन्ति अस्य साघकस्य त्रस्यद्वनहरिणशालीननयनाः त्रस्यन्तो वनहरिणाः ; वनशब्दः स्वच्छन्दचारित्वलक्षणया अतित्रासं लक्षयति ; तेषामिव शालीने ह्रीणे, अतिसुन्दरे इति यावत् , नयने यासां ताः तथोक्ताः सह साकं, ऊर्वशी नाम देवगणिका तया, वश्याः वशंगताः । कति कति आभीक्ष्ण्ये द्विरुक्तिः । न निषेधे । गीर्वाणगणिकाः देववाराङ्गनाः ॥
 अत्रेत्थं पदयोजना - हे भगवति, तरुणतरणिश्रीसरणिभिः ते तनुच्छायाभिः सर्वा दिवं उर्वी च अरुणिमनि मग्नां यः स्मरति अस्य त्रस्यद्वनहरिणशालीननयनाः गीर्वाणगणिकाः ऊर्वश्या सह कति कति न वश्या भवन्ति ? सर्वा अप्सरसो वश्या भवन्तीत्यर्थः ॥ १८ ॥
 
 १९.
 मुखं वक्त्रं विन्दुं बिन्दुरूपं कृत्वा, बिन्दुस्थाने मुखं ध्यात्वेत्यर्थः । कुचयुगं स्तनद्वयं अधः अधस्तात् तस्य मुखस्य । तदधः तस्य कुचयुगस्य अधःप्रदेशे हरार्धं हरस्य अर्धं शक्तिः त्रिकोणं योनिरिति यावत् । ध्यायेत् चिन्तयेत् । यःसाधकः । तत्र इत्यध्याहार्यम् । हरमहिषि, हरस्य सदाशिवस्य महिषि जाये, ते भवत्याः मन्मथकलां कामराजबीजम् । सः साधकः सद्यः तदानीमेव संक्षोभं सर्वजगत्संंक्षोभं चित्तविकारं नयति प्रापयति वनिताः स्त्रियः । इतिशब्दः क्रियाविशेषणद्योतकः । अतिलघु अतितुच्छम् । त्रिलोकीमपि त्रिभुवनमपि आशु शीघ्रं भ्रमयति रवीन्दुस्तनयुगां रवीन्दू सूर्यचन्द्रौ तावेव स्तनौ तयोः युगं युग्मं यस्याः सा ताम् ॥
 अत्रेत्थं पदयोजना - हे हरमहिषि, मुख बिन्दुं कृत्वा, तस्याधः कुचयुगं कृत्वा, तदधः हरार्धं कृत्वा, तत्र ते मन्मथकलां यः ध्यायेत् , सः सद्यः वनिताः संक्षोभं नयतीति यत् तत् अतिलघु ; किं तु रवीन्दुस्तनयुगां त्रिलोकीमपि आशु भ्रमयति ॥
 अत्र त्रिलोक्याः रवीन्दुस्तनयुगत्वविशेषणेन स्त्रीत्वारोपणं, अयं मादनप्रयोगो बनितास्वेव प्रयोक्तव्य इति ज्ञापयितुम् ॥
 अत्रेदमनुसंधेयम् - साधकः त्रिकोणे बिन्दुस्थाने साध्यायाः कान्तायाः वक्त्रं ध्यात्वा, तदधस्तात् तस्याः कुचयुगं घ्यात्वा, तत्कुचद्वयस्याधस्तात् तस्याः योनिं विचिन्त्य तत्र वक्त्रकुचद्वययोनिषु प्रधानाङ्गेषु मारबीजं संचिन्त्य तया कान्तया आत्मनस्तादात्म्यं संपादयेत् । यथोक्तं चतुःशत्याम् - `बिन्दुं संकल्प्य वक्त्रं तु तदधस्तात्कुचद्वयम् । तदधश्च हरार्धं तु चिन्तयेत्तदधोमुकम् ॥ तत्र कामकलारूपामरुणां चिन्तयेदिह । ततस्तेनैव रूपेण निजरूपं विचिन्तयेत् ॥' इति । एवं मादनप्रयोगाः अनेके सनत्कुमारसंहितायां सप्तशत्यामुक्ताः । अत्र कतिचन निरूप्यन्ते - `बिन्दौ तद्वक्त्रमारोप्य तदधो बाहुयुग्मकम् । तदधः कुचयुग्मं तु तदधो योनिमेव च ॥ एतेषु पञ्चस्थानेयु पञ्चबाणान्विचिन्तयेत् ॥' पञ्चबाणबीजानि मुखे बाहुयुग्मे कुचमध्ये योनिमध्ये यथाक्रमं द्रां द्रीं क्लीं ब्लूं स इति चिन्तयेत् इत्यर्थः । अयं प्रयोगः कामराजप्रयोगसमय एव । `त्रिकोणे बैन्दवस्थाने अधोवक्त्रं विचिन्तयेत् । विन्दोरुपरिभागे तु वक्त्रं संचिन्त्य साधकः ॥ तदुपर्येव वक्षोजद्वितयं संस्मरेद्बुधः । तदुपर्येब योनिं च क्रमशो भुवनेश्वरीम् ॥ श्रीविद्यां कामराजं च बिन्यस्याशु विमोहयेत् ॥' अयं प्रयोगः `मुखं बिन्दुं कृत्वा' इति प्रयोगात् अतिशीघ्रकरः । अत्रापि पञ्चबाणप्रयोगः पूर्ववत् । एवमेतादृशमादनप्रयोगाः सनत्कुमारसंहितायां अवगन्तव्याः ग्रन्थविस्तरभयान्नोक्ताः ॥ १९ ॥
 
 २०.
 किरन्तीमिति ॥ किरन्तीम् वर्षन्तीं अङ्गेभ्यः अवयवेभ्यः किरणनिकुरुम्बामृतरसं किरणानां मरीचीनां निकुरुम्बः समूहः, तस्मादुत्पन्नः अमृतरसः, तम् । हृदि हृदये त्बां भवतीं आधत्ते स्मरतीति यावत् । हिमकरशिलामूर्तिं हिमकरशिलायाः चन्द्रकान्तमणेः मूर्तिं पुत्तलिकां सालभञ्जिकां चन्द्रकान्तमणिनिर्मितदेहां इव यः साधकः सः साधकः सर्पणां दर्पं शमयति शकुन्ताधिपः शकुन्तानां पक्षिणां अधिपो गरुत्मान् इव । इवेति संभावनायाम् - गरुत्मदाकाराकारित्वमात्रं न भवति, अपि तु तत्कार्यकारित्वं संभावितमिति, गरुत्मान् भूत्वा, प्रत्यक्षो गुरुत्मनिवेत्यर्थः । ज्वरप्लुष्टान् ज्वरेण प्लुष्टान् संतप्तान् दृष्ट्या वीक्षणेन । अत्र दृष्टिप्रयोगः कथितः । सुखयति सुखिनः करोति । `तत्करोति' इति णिचि `णाविष्ठवत्प्रातिपदिकस्य' इति टिलोपः ; एवं सुखयतीति रूपं सिद्धम् । सुधाधारसिरया सुधायाः आधारभूता सिरा अमृतस्यन्दिनी नाडी । यद्वा, सुधा धारात्मिका यस्यां सिरायामिति बहुव्रीहिः । `स्त्रियाः पुंवत् भाषितपुंस्कात्' इत्यादिना पुंवद्भावः । सुधाधारा चासौ सिरा च तया । सुधासारसिरयेति वा पाठः, सुधासारात्मिका सिरा ॥ 
 अत्रेत्थं पदयोजना - हे देवि, यः साधकः अङ्गेभ्यः किरणनिकुरुम्बामृतरसं किरन्तीं हिमकरशिलामूर्तिमिव हृदि त्वां आधत्ते, सः शकुन्ताधिप इव दृष्ट्या सर्पाणां दर्पं शमयति, सुधाधारसिरया दृष्ट्या ज्वरप्लुष्टान् सुखयति ॥
 अनेन श्लोकेन गारुडप्रयोग उक्तः । तदुक्तं चतुःशत्याम् -`षण्मासध्यानयोगेन जायते गरुडोपमः । दृष्ट्या कर्षयते लोकं दृष्ट्यैव कुरुते वशम् ॥ दृष्ट्या संक्षोभ्येन्नारीं दृष्ट्यैव हरते विषम् । दृष्ट्या चातुर्थिकादींश्च ज्वरान्नाशयते क्षणात् ॥ चन्द्रकान्तशिलामूर्ति चिन्तयित्वा विनाशयेत् । तापज्यरानशेषांश्च शीघ्रं तार्क्ष्य इवापरः ॥ गरुडध्यानयोगेन स्मरणान्नाशयेद्विषम् ॥' इति । अतश्च प्रातीतिकमव्ययं - यथा शकुन्ताधिपः सर्पणां दर्पं शमयति एवं साधकेन्द्रः ज्वरप्लुष्टान् सुखयतीति - तिरस्कृत्य, साधकेन्द्रो ज्वरप्लुष्टान् सर्पाणां दर्पमपि शकुन्ताधिप इवेति आश्रितमितिअनुसंधेयम् ॥ २० ॥
 
 २१.
 तटिल्लेखेति - तटिल्लेखा विद्युल्लेखा तद्वत् तन्वी दीर्घसूक्ष्मा ज्योतिर्मयी क्षणप्रभा च ताम् । म्थिरसौदामन्याः क्षणप्रभात्वं आज्ञाचके क्षणमात्रदर्शनात् । एतच्च आज्ञाशब्दनिरूपणावसरे पूर्वमेव प्रतिपादितम् । तपनशशिवैश्वानरमयीं सूर्यचन्द्रानलात्मिकाम् । एतच्च त्रिखण्डनिरूपणावसरे सम्यङ्निरूपितम् । निषण्णां आसीनां । षण्णां षट्संख्याकानाम् । अपिः समुच्चये, ग्रन्थित्रयं समुच्चिनोति । ग्रन्थित्रयस्यापि उपरि कमलानां पद्मानां । षट्चक्राणां आधारस्वाधिष्ठानमणिपूरकानहतविशुद्ध्याज्ञात्मकानां कमलस्वरूपत्वं पूर्वमेव निरूपितम् । तव भवत्याः, कलां सादाख्यां बैन्दवीकलाम् । महापद्माटव्यां महान्ति बहूनि पद्मानि पद्मदलानि सहस्रसंख्याकानि, तान्येव अटवी, तस्यां सहस्रदलकमलकर्णिकायामित्यर्थः । यद्वा, महापद्मं सहस्रदलकमलं, तदेव अटवी, तस्याम् । मृदितमलमायेन मृदिताः क्षपिताः मला कामादयः मायाಽविद्याಽस्मिताहंकारादयः यस्य तत् तेन मनसा अन्तःकरणेन, महान्तः योगीश्वराः, पश्यन्तः सादाख्यकलासुधाधारानिष्यन्दं अनुभवन्तः, दधति अवरुन्धते । परमाह्लादलहरीं परमः निरतिशयः आह्लादः सुखविशेषः, तस्य लहरीं उद्रेकं उद्रिक्तपरमानन्दं सादाख्यकलामृतानुभवजनितं, सर्वदा संपादयन्तीत्यर्थः ॥ 
 अत्रेत्थं पदयोजना - हे भगवति तटिल्लेखातन्वीं तपनशशिवैश्वानरमयीं निषण्णां षण्णां कमलानामप्युपरि महापद्माटव्यां निषण्णां तव कलां मृदितमलमायेन मनसा पश्यन्तो महान्तः परमाहादलहरीं दधति ॥ २१ ॥
 
 २२.
 भवानीति -हे भवानि भवस्य पत्नि, त्वं भवती, दासे मयि, दासभूते किंकरे मयि, वितर देहि, दृष्टिं कटाक्षं, सकरुणां करुणायुक्तां, इति एवं प्रकारेण, स्तोतुं स्तोत्रं कर्तुं, वाञ्छन् इच्छन् , कथयति वदति भवानि त्वमिति `भवानि त्वं दासे मयि वितर दृष्टिं सकरुणाम्' इति वाक्यप्रतीकं `भवानि त्वं' इत्येवं यः साधकः, तदैव `भवानि त्वं' इति वाक्यैकदेशोच्चारणसमय एव त्वं भवती तस्मै वाक्यैकदेशोच्चारकाय दिशसि ददासि, निजसायुज्यपदवीं निजस्य आत्मनः सायुज्यपदवीं तादात्म्यम् । मुकुन्दब्रह्मेन्द्रस्फुटमकुटनीराजितपदां मुकुन्दो विष्णुः, ब्रह्मा द्रुहिणः, इन्द्रः आखण्डलः, तेषां स्फुटं यथा भवति तथा मकुटैः नीराजिते नीराजनविधिक्रियाञ्चिते पदे पादाम्बुजे यस्यास्ताम् ॥
 अत्रेत्थं पदयोजना - हे भवानि, त्वं दासे मयि सकरुणां दृष्टिं वितरेति स्तोतुं वाच्छन् भवानि त्वमिति यः कथयति, तस्मै तदैव त्वं मुकुन्दब्रह्मेन्द्रस्फुटमकुटनीराजितपदां निजसायुज्यपदवीं दिशसि ॥ 
 अयमर्थः - `भवानि त्वं दासे मयि' इत्यादिवाक्यप्रतीके `भवानि त्वं' इति पदद्वये `भवानि' इति पदस्य लोडुत्तमपुरुषैकवचनान्तत्वमवगम्य तत्सामानाधिकरण्येन त्वंपदस्यान्वये महावाक्यप्रयोगोಽनेन साधकेन प्रयुक्त इति मत्वा महावाक्यफलंं तादात्म्यं दिशति भगवती ; जपहोमाद्युपासनाविधिभ्यः तादात्म्योपासनायाः सद्यः फलदायित्वात् । `अनिच्छयाಽपि संस्पृष्टो दहत्येव हि पावकः' इति न्यायेन अविवक्षया प्रयुक्तमपि महावाक्यं फलदायकमिति, नापि अविमृश्यकारित्वं देव्या इति रहस्यम् ॥ २२ ॥
 
 २३.
 त्वयेति-त्वया भवत्या हृत्वा अपहृत्य वामं वामार्धं वपुः शरीरं अपरितृप्तेन असंतुष्टेन मनसा अन्तःकरणेन शरीरार्धं शंभोरपरमपि दक्षिणमपि शङ्के मन्ये हृतं गृहीतं अभूत् । यत् यस्मात् एतत् हृदयकमलान्कःप्रतिभासि त्वद्रपं तव शरीरं सकलं कृत्स्नं वामदक्षिणभागात्मकं अरुणाभं अरुणस्य प्रातःकालसूर्यस्याभेवाभा यस्य तत् । यद्वा, अरुणा रक्तवर्णा आभा प्रभा यस्य तत् अरुणाभम् । त्रिनयनं नयनत्रययुक्तं कुचाभ्यामानम्रं स्तनाभ्यामीषन्नम्रं कुटिलशशिचूडालमकुटं कुटिलशशिना वक्रचन्द्रकलया चूडालं चूडावन्तं मकुटं यस्य तत् ॥ 
 अत्रेत्थं पदयोजना - हे भगवति, शंभोर्वामं वपुः त्वया हृत्वा अपरितृप्तेन मनसा अपरमपि शरीरार्धं हृतमभूदिति शङ्के ; यत् एतत् त्वद्रूपं सकलमरुणाभं त्रिनयनं कुचाभ्यामानम्नं कुटिलशशिचूडालमकुटम् ॥
 अयमर्थः - भगवत्या शंभोः एकस्मिन्नर्धे अपहृते अपरार्धस्यापहार उत्प्रेक्ष्यते । यद्वा, उत्तरकौलसिद्धान्तप्रतिपादकोಽयं श्लोकः । उत्तरकौलसिद्धान्ते शक्तितत्त्वादन्यत् शिवतत्वं नास्ति । अतश्च शिवतत्त्वं शक्तितत्त्वे अन्तर्भूतमिति तदेवोपास्यमिति प्रस्तुतम् । एतच्च `मनस्त्वं व्योमत्वं' (३५) इति श्लोकव्याख्यानावसरे `तवाधारे मूले' (४१) इति श्लोकव्याख्यानावसरे च निपुणतरमुपपादयिष्यामः ॥ २३ ॥
 
 २४.
 जगत् स्थावरजङ्गमात्मकं जगत् सूते सृजति धाता स्रष्टा । हरिः विष्णुः अवति रक्षति रुद्रः क्षपयते संहरति । धातृहरिरुद्राः सृष्टिस्थितिलयाधिकारिणः । तिरस्कुर्वन् उपसंहरन् एतत् धातृहरिरुद्रात्मकं त्रितयं स्वमपि स्वकीयमपि वपुः देहं ईशः महेश्वरतत्त्वं तिरयति अन्तर्हितं करोति । ईश्वरः धातृहरिरुद्रादीनात्मन्यारोप्य स्वयमपि सदाशिवतत्त्वे अन्तर्भूत इत्यर्थः । अनेन ब्रह्माण्डप्रलय उक्तः । तदनन्तरं ब्रह्माण्डोत्पिपित्सा सदाशिवस्य जायते । तदानीमाह - सदापूर्व इति । सदाशब्दः पूर्वं यस्य शिवशब्दस्य सः सदापूर्वः शिवशब्दः । तेन सदाशिवशब्देन वाच्यवाचकयोरभेदोपचारात् सदाशिवरूपं तत्त्वमुपचर्यते । सर्वं तदिदं पूर्वोक्तं धातृहरिरुद्रेशानात्मकं तत्त्वचतुष्टयमनुगृह्णाति । चकारः शङ्काच्छेदे । शिवः सदाशिवः । कथमनुगृह्णातीत्याशङ्कायामाह - तवाज्ञामालम्ब्येति । त्व भवत्याः क्षणचलितयोर्भ्रूलतिकयोः क्षणमात्रं चलितयोः । भ्रूलतिकाचलनेन विज्ञेयामाज्ञामालम्ब्येत्यर्थः । भवद्भ्रूविक्षेपमात्रेण धातृहरिरुद्रेशानात्मकं तत्त्वचतुष्टयमुत्पन्नम् , भ्रुकुटीकरणमात्रेण तद्विनष्टमिति अनेककोटिब्रह्माण्डानामुत्पादने संहरणे च त्वद्भ्रूविक्षेपमात्ररूपा शक्तिः साचिव्यं सदाशिवस्य करोतीति तात्पर्यम् ॥
अत्रेत्थं पदयोजना - हे भगवति, धाता जगत् सूते । हरिः जगत् अवति । रुद्रः जगत् क्षपयते । ईशः एतत् तिरस्कुर्वन् स्वमपि वपुः तिरयति । सदापूर्वः शिवः सर्वं तदिदं तव क्षणचलितयोः भ्रूलतिकयोः आज्ञामालम्ब्य अनुगृह्णाति ॥ २४ ॥

२५.
त्रयाणामिति - त्रयाणां देवानां धातृहरिरुद्राणामित्यर्थः । त्रिगुणजनितानां सत्त्वरजस्तमः प्रभवानाम् । तव भवत्याः । हे शिवे, शिवमहिषि । भवेत् भवत्येव । प्राप्तकाले लिङ् । पूजा सपर्या । सैव पूजा नान्येति द्वितीयपूजाशब्दस्यार्थः । तव चरणयोः या पूजा विरचिता निर्मिता । युक्तं चैतदित्याह - तथा हीत्यादिना । तथा हि युक्तमेतत् । त्वत्पादोद्वहनमणिपीठस्य तव पादयोः उद्वहनार्थ यन्मणिपीठं परिकल्पितं तस्य निकटे उपसिंहासनसमीपं स्थिताः वर्तन्ते स्म । हि यस्मात् , एते धातृहरिरुद्राः अधिकारपुरुषाः, शश्वत् अनवरतं, मुकुलितकरोत्तंसमकुटाः मुकुलिताः कृताञ्जलयः करा एव उत्तंसाः, तद्युक्ताः मकुटाः येषां ते ॥
अत्रेत्थं पदयोजना - हे शिवे, तव त्रिगुणजनितानां त्रयाणामपि देवानां तव चरणयोः या पूजा विरचिता भवेत् सैव पूजा । तथा हि त्वत्पादोद्वहनमणिपीठस्य निकटे हि यस्मात् मुकुलितकरोत्तंसमकुटाः शश्वदेते स्थिताः ॥
अयं भावः - भगवत्याः पादपीठसेवा पूजामात्रेण न लभ्यते, अपि तु भगवत्याः प्रसादवशादेवेति ॥ २५ ॥

२६.
विरिञ्चिरिति - विरिञ्चिः ब्रह्मा, पञ्चत्वं पञ्चभूतानां व्यष्टिरूपतां, मरणमिति यावत् , व्रजति याति । हरिः विष्णुः, आप्नोति प्राप्नोति, विरति उपरतिं, मरणमिति यावत् । विनाशं मृतिं, कीनाशः यमः भजति । धनदः कुबेरः, निधनं मरणं, याति प्राप्नोति । वितन्द्री विशेषेण तन्द्री प्रमीला जाड्यं यस्याः सा, निद्राणेत्यर्थः, माहेन्द्री महेन्द्रस्येयं माहेन्द्री चतुर्दशानां मनूनां इन्द्राणां, विततिरपिसङ्घोಽपि, संमीलितदृशा संमीलिता दृशा दृष्टिर्यस्याः सा । `हलन्तादपि टाबिष्यते' इति टाप् । यद्वा, संमीलितदृशा करणेन, वितन्द्री माहेन्द्री । महासंहारे कल्पान्ते अस्मिन् विहरति विश्रृङ्गलतया वर्तते, हे सति, पतिव्रते, त्वत्पतिः सदाशिवः हरः, असौ सहस्रदलकमले परिदृश्यमानः ॥ 
अत्रेत्थं पदयोजना - विरिञ्चिः पञ्चत्वं व्रजति । हरिः विरतिआप्नोति । कीनाशः विनाशं मजति । धनदः निधनं याति । माहेन्द्री विततिरपि संमीलितदृशा वितन्द्री । अस्मिन् महासंहारे सति, असौ त्वत्पतिः हरः विहरति ॥
अयं भावः - सर्वेषामधिकारपुरुषाणां च संहारे ब्रह्माण्डभङ्गसमये तव पत्युर्यद्विहरणं तत्तव पातिव्रत्यमहिमायत्तमिति ॥ २६ ॥

२७.
जप इति । जपः मन्त्रजपः `उपांशूच्चैर्वा क्रियते' इत्यादिभिश्चोदितः सः, जल्पः यादृच्छिकसल्लापः । शिल्पं सकलमपि हस्तविन्यासादिक्रियानिचयः, मुद्राविरचना मुद्राणां संक्षोभद्रावणाकर्षवश्योन्मादमहाङ्कुशखेचरीबीजयोनित्रिखण्डात्मकानां विरचना करणम् । गतिः यादृच्छिकगमनं, प्रादक्षिण्यक्रमणं प्रदक्षिणक्रिया । अशनादि ओदनादियत्किञ्चित्पदार्थचर्वणं, आहुतिविधिः आहुतीनां देवतोद्देशेन हविःप्रक्षेपणात्मकानां विधिः करणम् । प्रणामः नमस्कारः, संवेशः यादृच्छिकदण्डवल्लुठनम् , जल्पशिल्पव्यतिरेकेण अङ्गभङ्गनयनोन्मीलननिमीलनादिकं च सुखं सुखकरं वस्तु अखिलं समस्तं शब्दस्पर्शरूपरसगन्धादिकं , आत्मार्पणदृशा आत्मार्पणबुद्ध्या, सपर्यापर्यायः सपर्या पूजा तस्याः पर्यायः रूपान्तरं, सपर्यैवेत्यर्थः, तव ते, भवतु भूयात् । यत् प्रसिद्धं, मे मम, विलसितं विलासः ॥
अत्रेत्थं पदयोजना - हे भगवति ! आत्मार्पणदृशा जपः जल्पः, सकलमपि शिल्पं मुद्राविरचना, गतिः प्रादक्षिण्यक्रमणं, अशनादि आहुतिविधिः, संवेशः प्रणामः, अखिलं सुखं मे यद्विलसितं च तव सपर्यापर्यायः भवतु ॥ 
अयमर्थः - जल्पादीनां जपादिरूपता यथार्हं कल्पिता । एवं नयनोन्मीलननिमीलननिमेषोन्मेषाङ्ग भङ्गजृम्भादीनां यथार्हं सपर्यापर्यायता ऊह्या । शब्दादेः सुखकरस्य वस्तुनः षोडशोपचारव्यतिरेकेण आत्मार्पणबुद्ध्या त्याग एव सपर्यापर्यायः, न तु स्वीकृतानाम् । यद्वा - शब्दादीनां यादृच्छिकप्तम्भवेन सुखप्रादुर्भावे तत्सुखं मच्छेषं न भवति किन्तु सदाशिवायेत्यर्पणं सपर्यापर्यायः ॥
अत्रेदमनुसन्धेयम् - समयिनां मते समयस्य सादाख्यतत्त्वस्य सपर्या सहस्रदलकमल एव, न तु बाह्ये पीठादौ । ये ये समयिनो योगीश्वरा जीवन्मुक्ताः संसारयात्रा मनुवर्तमानाः सादाख्यतत्त्वमनुचिन्तयन्तः आत्मैकप्रवणाः वर्तन्ते तेषां `जपो जल्पश्शिल्पम्' इत्यादिना सपर्याप्रकारो निरूपितः । ये तु समयिनो योगीश्वराः विजने गुहान्तरे वा बद्धपद्मासनाः निगृहीतेन्द्रियाः सादाख्यतत्त्वध्यातैकनिष्ठाः वर्तन्ते तेषां वक्ष्यमाणचतुर्विधषङ्विधैक्यानुसन्धानमेव भगवत्याः सपर्येति अर्थादुक्तं भवति । अतश्च पक्षद्वयेಽपि बाह्यपूजायां तत्क्रियाकलापे च तत्सम्पादनायां च क्लेशो नास्ति समयिनामिति रहस्यम् । यत्तु चन्द्रज्ञानविद्यायामुक्तम् -
सूर्यमण्डलमध्यस्थां देवीं त्रिपुरसुन्दरीम् ।
पाशाङ्कुशधनुर्बाणान् धारयन्तीं प्रपूजयेत् ॥
इति । बाहापूजाप्रकारकथनं, तत्तु समयैकदेशिमतमिति पुरस्तात्प्रपञ्च्यते ॥ २७ ॥
 
 २८.
 सुधामपीति । भयंकरजरामृत्युविनाशिनीं सुधामप्यास्वाद्य विपद्यन्ते विश्वे सर्वे विधिशतमखाद्याः देवताः । करालं गरलं भक्षितवतः शंभोः न कालकलना ; मृत्युर्व्याप्तिर्नास्तीति यावत् । तस्य मूलं, हे जननि ! तव ताटङ्कमहिमा । देवतासु ब्रह्मादिषु मृत्युहरणकारणमस्ति ; कार्यं नास्ति जरामृत्युराहित्यरूपम् । शिवे मृत्युभयं नास्ति, मृत्युकारणं विषभक्षणमस्तीति विशेषोक्तिविभावनालंकारौ व्यक्तौ । सुधामप्यास्वाद्य ते म्रियन्ते, गरलमप्यास्वाद्य न म्रियते शंभुरिति विरोधाभासः । साक्षात् तवैव ताटङ्कमहिम्ना विषं कबलितं अमृतं अभूत् , स्वयं च मृत्युंजयो जातः । किं ताटङ्कयुगलं गरुडोद्गारमणिविशेषघटितम् ; आहोस्विद् विषहरम् ; यत्र द्वयं नेति वितर्को व्यङ्ग्यः । अन्यासां देवस्त्रीणां सौभाग्यं नश्वरं, तव सौभाग्यमनश्वरं, प्रलयेಽपि न नश्यतीति, त्वया सह शिवस्याविनाभावः सार्वदिक इति पर्यवसितोಽर्थः ॥ २८ ॥
 
 २९.
 किरीटमिति-किरीटं मकुटं, वैरिञ्चं विरिञ्चिसम्बन्धि, परिहर दूरत एव कुरु, पुरः अग्रभागे । कैटभभिदः कैटभासुरं भिनत्तीति कैटभभित् तस्य विष्णोः, कठोरे कोटीरे मकुटाञ्चले, स्खलसि । अत्र काकुः अनुसन्धेया । जहि त्यज, जम्भारिमकुटं जम्भारेः इन्द्रस्य मकुटं किरीटम् । प्रणम्रेषुप्रकर्षेण दण्डवत् नतेषु, एतेषु विरिञ्चिकैटभजिज्जम्भारिषु, प्रसभं अतिशीघ्रं ससम्भ्रममित्यर्थः । उपयातस्य समागतस्य, भवनं मन्दिरं, भवस्य परमेश्वरस्य, अभ्युत्थाने अभिमुखोत्थितौ, तव परिजनोक्तिः सेवकानां वचनं, विजयते सर्वोत्कर्षेण वर्तते ॥
 अत्रेत्थं पदयोजना-हे भगवति ! पुरः वैरिञ्चं किरीटं परिहर, कैटभभिदः कठोरे कोटीरे स्खलसि, जम्भारिमकुटं जहि, (इत्येवंरूपा) एतेषु प्रणम्रेषु सत्सु भवनमुपयातस्य भवस्य प्रसभं तवाभ्युत्थाने परिजनोक्तिर्विजयते ॥ 
 अत्र उदात्तालङ्कारः `समृद्धिमद्वस्तुवर्णनमुदात्तम्' इति लक्षणात् ॥ २९ ॥
 
 ३०.
 स्वदेहेति । स्वस्याः देहः स्वदेहः तस्मादुद्भूताभिः । अत्र देहशब्दो देहावयवं चरणं लक्षयति । घृणिभिः मयूखैः मयूखानां चरणोद्भवत्वमुक्तं प्राक् । अणिमाद्याभिः अणिमागरिमेत्यादिभिः अष्टसिद्धिभिः, अभितः आवरणत्वेन अवस्थिताभिः युक्तामिति शेषः । निषेव्ये ! संसेव्ये ! नित्ये ! आद्यन्तरहिते ! त्वामेतादृशीम् , अहमिति अहम्भावनया, सदा सर्वकालं, भावयति ध्यानं करोति, यः साधकः, किमाश्चर्यं नास्त्याश्चर्यं, तस्य साधकस्य, त्रिनयनसमृद्धिं त्रीणि नयनानि मार्गाः प्रापकाः सूर्यचन्द्राग्निरूपाः यस्य दर्शनायेति स त्रिनयनः । यद्वा-इडापिङ्गळासुषुम्नामार्गाः त्रयः तद्दर्शने उपाया इति त्रिनयनः सदाशिवः । यद्वा - त्रीणि नयनानि चक्षूंषि यस्य सः त्रिनयनः । क्षुभ्नादित्वात् णत्वाभावः । तस्य समृद्धिं ऐश्वर्यं तृणयतः तृणीकुर्वतः, महासंवर्ताग्निः प्रळयकालाग्निः विरचयति करोति । नीराजनविधिं नीराजनानुष्ठानम् । तस्य नीराजनक्रियायामवस्थितः प्रळयाग्निरपीत्यर्थः ॥
 अत्रेत्थं पदयोजना - हे नित्ये । निषेव्ये ! स्वदेहोद्भूताभिः घृणिभिः अणिमाद्याभिः अभितोಽवस्थिताभिः परिवृतां त्वां यः साधकः अहमिति सदा भावयति, त्रिनयनसमृद्धिं तृणयतः तस्य महासंवर्ताग्निः नीराजनविधिं विरचयतीत्यत्र किमाश्चर्यम् ? 
 अयं भावः - अहमिति भावनया तादात्म्यसिद्धौ भगवत्याः तन्नीराजनविधिराश्चर्यकरो न भवतीति ॥ ३० ॥
 
 ३१.
 चतुष्पट्टयेतिति-चतुष्षष्ट्या चतुष्षष्टिसङ्ख्याकैः महामायाशम्बरादिभिः, तन्त्रैः सिद्धान्तैः । अत्र चतुप्षष्टिशब्दस्य सङ्ख्येयपरत्वात् एकवचनान्तत्वम् । सकलं समस्तं, अतिसन्धाय अपवाह्य वञ्चयित्वा, भुवनं प्रपञ्चं, स्थितः निवृत्तव्यपारः, तत्तत्सिद्धिप्रसवपरतन्त्रैः ताश्च ताश्च सिद्ध्यः तत्तत्सिद्धयः, चतुप्षष्टितन्त्रेषु एकस्मिन् एकस्मिन् तन्त्रे प्रयोजनभूताः एकैकसिद्धय इत्यर्थः, तासां प्रसवः उत्पत्तिः, तत्र परतन्त्रैः । यद्वा - तेषां तेषां सिद्धयः तत्तत्सिद्धयः, येषां येषां साधकानां स्वस्वाभिमतास्सिद्धयः तासां प्रसवपरतन्त्रैः उत्पादकैकनियतैः । पशुपतिः पशूनां प्राणिनां पतिः, पश्यन्तीति पशवः । यद्वा ० इन्द्रियाण्येव पश्यन्तीत्ति व्युत्पत्त्या पशवः, तान् पशून् पाति रक्षतीति पशुपतिः जीवः, शिव एव जीव इति पशुपतिः शिवः, पुनः भूयः, त्वन्निर्बन्धात् त्वया निर्बन्धः तस्मात् । चतुप्षष्टितन्त्रप्रतिपादितसर्वसिद्धान्तरूपसकलपुरुषार्थसाधनभूततन्त्रान्तरोपदेशस्वीकारव्यग्रया देव्या भवत्या कृतो निर्बन्ध इति यावत् । यद्वा - त्वदिति भिन्नं पदं पञ्चम्यन्तम् । अखिलपुरुषार्थैकघटनास्वतन्त्रं अखिलानां पुरुषार्थानां मुख्यत्वेन घटनायां स्वतन्त्रं स्वयमेव प्रधानं, ते भवत्याः, तन्त्रं, क्षितितलं भूतलं, अवातीतरत् । तरतेर्णौ चङि रूपम् । गत्यर्थत्वात् `गतिबुद्धि' इत्यादिसूत्रेण द्विकर्णकत्वम् । इदं वक्ष्यमाणम् ।
 अत्रेत्थं पदयोजना - हे भगवति ! पशुपतिः सकलं भुवनं तत्तत्सिद्धिप्रसवपरतन्त्रैः चतुप्षष्ट्या तन्त्रैः अतिसन्धाय स्थितः । पुनस्त्वन्निर्बन्धात् अखिलपुरुषार्थैकधटनास्वतन्त्रं ते तन्त्रमिदं क्षितितलमवातीतरत् । 
 चतुष्षष्टितन्त्राणि चतुश्शत्याम् -
 चतुष्षष्टिश्च तन्त्राणि मातृणामुत्तमानि च ।
 महामायाशम्बरं च योगिनीजालशम्बरम् ॥
 तत्त्वशभ्बरक्वं चैव भैरवाष्टकमेव च ।
 बहुरूपाष्टकं चैव यमळाष्टकमेव च ॥
 चन्द्रज्ञानंमालिनी च महासम्मोहनं तथा ।
 वामजुष्टं महादेवं वातुलं वातुलोत्तरम् ॥
हृद्भेदं तन्त्रभेदं च गुह्यतन्त्रं च कामिकम् ।
कलावादं कलासारं तथान्यत् कुण्डिकामतम् ॥
मतोत्तरं च वीणाख्यं त्रोतलं त्रोतलोत्तरम् ।
पञ्चामृतं रूपभेदं भूतोड्डामरमेव च ॥
कुलसारं कुलोड्डीशं कुलचूडामणिस्तथा ।
सर्वज्ञानोत्तरं चैव महुाकाळीमतं तथा ॥
अरुणेशं मोदिनीशं विकुण्ठेश्वरमेव च ।
पूर्वपश्चिमदक्षं च उत्तरं च निरुत्तरम् ॥
विमलं विमलोत्थ च देवीमतमतःपरम् ॥
इत्येवं चतुष्षष्टितन्त्राणि शम्भुना पार्वतीं प्रति कथितानि । एतानि तन्त्राणि जगतां अतिसन्धानकारणानि विनाशहेतुभूतानि, वैदिकमार्गद्वरवर्तित्वात् । अत एवोक्तं भगवत्पादैः `चतुप्षष्ट्या तन्त्रैः सकलमतिसन्धाय भुवनम् ' सकलविद्वल्लोकप्रतारकाणि इमानि चतुप्षष्टितन्त्राणि इति । तथाही- 
महामायाशम्बरतन्त्रं मायाप्रपञ्चनिर्माणफलम् । मायाप्रपञ्चनिर्माणं नाम सर्वेषां चक्षुरादीनां अन्यथापदार्थग्रहणकारणं, यथा घटस्य पटाकारेण प्रतिभासनम् । योगिनीजालशम्बरम् - मायाप्रधानतन्त्रं शम्बरमित्युच्यते । तत्र तन्त्रे योगिनीनां जालदर्शनम् । तच्च श्मशानादिकुमार्गेण साध्यते ।
तत्त्वशम्बरम् - तत्त्वानां पृथिव्यादीनां शम्बरं महेन्द्रजालविद्या । महेन्द्रजालविद्यायां पृथिवीतत्त्वे उदकतत्त्वादीनि, उदकतत्त्वे पृथिव्यादीनि, तत्त्वानि, एवमन्योन्यं प्रतिभासन्ते । 
भैरवाष्टकं नाम - सिद्धभैरव-वटुकभैरव-कङ्काळभैरव-कालभैरव-कालाग्निभैरव-योगिनीभैरव-महाभैरव-शक्तिभैरवप्रधानानि अष्टतन्त्राणि निध्याद्यैहिकफलसाधनान्यपि कापालिकमतत्वात् वैदिकमार्गदूराणि ।
बहुरूपाष्टकम् - शक्तेस्समुद्भूतानि रूपाणि - ब्राह्मी, माहेश्वरी, कौमारी, वैष्णवी, वाराही, माहेन्द्री, चामुण्डा शिवदूती चेत्यष्टौ रूपाणि । एतान्यवलम्ब्य प्रवृत्तानि तन्त्राणि अष्टौ, तेषां गमः अष्टकम् । एतदपि वेदमार्गदूरत्वात् हेयम् । अत्र श्रीविद्यायाः प्रसङ्गः बहुरूपाष्टकप्रस्तावे प्रसक्तानुप्रसक्त्या पातित इति न कश्चिद्दोषः ।
यमळाष्टकम् - यमळो नाम कामसिद्धान्तः । तत्प्रतिपादकानि तन्त्राणि यमळान्यष्टौ । तेषां गणः यमळाष्टकम् । तदपि वैदिकमार्गदूरम् । यद्यपि चतुष्षष्टितन्त्राणां यमळत्वं लोकव्यवहारसिद्धं ; तत्तु अवैदिकत्वसाम्यात् उपचारादिति ध्येयम् ।
चन्द्रज्ञानम् -चन्द्रज्ञानविद्यायां षोडशनित्याप्रतिपादनम् । नित्याप्रतिपादकत्वेಽपि कापालिकमतान्तःपातित्वात् हेयमेव । उपादेयचन्द्रज्ञानविद्या चतुष्षष्टितन्त्रातीता ।
मालिनीविद्या - समुद्रयानोपायहेतुः । सापि वैदिकमार्गदूरवर्तिनी । 
महासम्मोहनम् - जाग्रतामपि निद्राहेतुः । सापि बालजिह्वाच्छेदनादिकुमार्गेण साध्येति निषिद्धा ।
वामजुष्टमहादेवतन्त्रे-वामाचारप्रवर्तके इति हेये ।
वातुलं, वातुलोत्तरं, कामिकं च तन्त्रत्रयं - कर्षणादिप्रतिष्ठान्तविधिप्रतिपादकम् । तस्मिन् तन्त्रत्रये कर्षणादिप्रतिष्ठान्ता विधयः एकदेशे प्रतिपादिताः । स चैकदेशो वैदिकमार्ग एव । अवशिष्टस्तु अवैदिकः ।
हृद्भेदतन्त्रं - कापालिकमेव । यद्यपि हृद्भेदतन्त्रे ष्टकमलभेदसहस्रारप्रवेशौ प्रतिपादितौ, तथापि तस्मिन् तन्त्रे वामाचार एव प्रवृत्त इति कापालिकमेव तत्तन्त्रम् ।
तन्त्रभेद-गुह्यतन्त्रयोः-प्रकाशेन रहस्येन च परकृततन्त्राणां भेद इति तद्विद्यानुष्ठाने बहुहिंसाप्रसक्तेः तत्तन्त्रद्वयं वैदिकमार्गदूरम् ।
कलावादम्-कलानां चन्द्रकलानां वादः प्रतिपादनं यस्मिन् तन्त्रे तत् कलावादं, वात्स्यायनादिकम् । यद्यपि कामस्य पुरुषार्थत्वेಽपि कलाग्रहणमोक्षणदशस्थानग्रहणचन्द्रकलारोपणादीनां कामपुरुषार्थे अनुपयोगात् परदारगमनादिनिषिद्धाचारोपदेशाच्च एकदेशे निषिद्धम् । यद्यपि निषिद्धांशः कापालिकतन्त्रं न भवति, तथापि तत्र प्रवर्तमानः पुरुषः अवश्यं कापालिकाचारो भवतीति कापालिकत्वेन गणना तन्त्रस्य ।
कलासारम्-वर्णोत्कर्षविधिर्यत्र प्रवर्तते तत् कलासारं वामाचारप्रधानम् ।
कुण्डिकामतम् -घुटिकासिद्धिहेतुः । सोಽपि वामाचारप्रधान एव । 
मतोत्तरमते - रससिद्धिः ।
वीणाख्ये-वीणा नाम योगिनी । सा सिद्ध्यतीति वीणाख्यम् । सा वीणा सम्भोगयक्षिणीति केचिदाहुः ।
त्रोतले-घुटिकाञ्जनपादुकासिद्धिः । घुटिका पानपात्रम् ।
त्रोतलोतरे-चतुष्षष्टिसहस्रसङ्ख्याकयक्षिणीनां दर्शनम् ।
पञ्चामृतम्-पञ्चानां पृथिव्यादीनां पिण्डाण्डे अमृतं यत्र मरणाभावः प्रतिपादितः तत् पञ्चामृतं तन्त्रम् । तदपि कापालिकमेव ।
रूपभेदादितन्त्रपञ्चकं मारणहेतुरिति अवैदिकम् ।
सर्वज्ञानादितन्त्रपञ्चकं कापालिकसिद्धान्तैकदेशिदिगम्बरमतमिति दूरत एव हेयम् ।
पूर्वादिदेवीमतपर्यन्तं दिगम्बरैकदेशक्षपणकमतमिति तत्ततोಽपि दूरत एव हेयम् ।
एवं चतुष्षष्टितन्त्राणि परिज्ञातृणामपि वञ्चकानि । ऐहिकसिद्धिमात्रपरत्वात् वैदिकमार्गदूराणि । परिज्ञातारोಽपि ऐहिकफलापेक्षया तत्र कतिचन प्रवृत्ताः प्रतारिता एवेति रहस्यम् । 
ननु विप्रलिप्साद्याशयदोषरहितस्य भगवतः परमेश्वरस्य पशुपतेः कांश्चित्प्रति विप्रलम्भकत्वं कथमिति चेत् - 
मैवम् - परमेश्वरे परमकारुणिके विप्रलिप्साद्याशयदोषाः न सन्त्येव । किन्तु परमेश्वरः पशुपतिः ब्रह्मक्षत्रवैश्यशूद्रजातीयान् मूर्धा वसिक्ताद्यनुलोमप्रतिलोमजातीयानधिकृत्य तन्त्राणि निर्मितवान् । तत्र त्रैवर्णिकानां चन्द्रकलाविद्यासु वक्ष्यमाणास्वधिकारः । शूद्रादीनां चतुष्षष्टितन्त्रेष्वधिकारः । एवमधिकारभेदमजानानाः अमीमांसकाः व्यामुह्यन्ति । तेषामेवायं दोषः, न पशुपतेः परमेश्वरस्येति ध्येयम् ।
चन्द्रकलाविद्याष्टकं श्रीविद्याप्रतिपादकं तन्त्रं -चन्द्रकला, ज्योत्स्नावती, कलानिधिः, कुलार्णवम् , कुलेश्वरी, भुवनेश्वरी, बार्हस्पत्यं, दूर्वासमतं चेति । अस्मिन् तन्त्राष्टके त्रैवर्णिकानां शूद्रादीनां च अधिकारोಽस्ति । तत्र ब्राह्मणादीनधिकृत्य सव्यमार्गेण प्रादक्षिण्येन सर्वोಽप्यनुष्ठानकलापः प्रतिपादितः । शूद्रादीनाधिकृत्य अपसव्यमार्गेण वामाचारो निरूपितः ।
शुभागमतन्त्रपञ्चके वैदिकमार्गेणैव अनुष्ठानकलापो निरूपिताः । अयं शुभागमपञ्चकनिरूपितो मार्गः वसिष्ठसनकशुकसनन्दनसनत्कुमारैः पञ्चभिः मुनिभिः प्रदर्शितः । अयमेव समयाचार इति व्यवह्रियते । तथैवास्माभिरपि शुभागमपञ्चकानुसारेण समयमतमवलम्ब्यैव भगवत्पादमतमनुसृत्य व्याख्या रचिता ।चन्द्रकलाविद्याष्टकं तु कुलसमयानुसारित्वेन मिश्रकमित्युच्यते विद्वद्भिः । चतुष्षष्टितन्त्राणि कुलमार्ग एव - `मिश्रकं कौलमार्गं च परित्याज्यं हि शाङ्करि ॥' इति ईश्वरवचनात् मिश्रकमतं कौलमार्ग च परित्याज्यम् । कौलैः मृग्यते अवलम्व्यत इति कौलमार्गः कौलमतम् । कर्मणि घञ् । अतश्च शुभागमपञ्चकमेव वैदिकैरादरणीयम् । केवलसमयमार्गप्रदर्शनपरत्वात् । समयमार्गस्वरूपं तु `तवाधारे मूले सह समयया' (श्लो. ४१) इत्यादिश्लोकव्याख्यानावसरे निपुणतरमुपपादयिष्यामः । 
तत्र शुभागमपञ्चके षोडशनित्यानां प्रतिपादनं मूलविद्यायामन्तर्भावमङ्गीकृत्य अङ्गतया । चक्रविद्यायां अङ्गतयैवान्तर्भावः कथितः । अत एव चतुष्षष्टिविद्यान्तर्भूतायां चन्द्रज्ञानविद्यायां षोडशनित्याः प्रधानत्वेन प्रतिपादिता इति, तत्प्रतिपादकं तन्त्रं कौलमार्गः, अयं तु समयमार्ग इति भेदः ।
अत्रेदमनुसन्धेयम्- शुभागमपञ्चकं नाम वासिष्ठसंहिता, सनकसंहिता, शुकसंहिता, सनन्दनसंहिता, सनत्कुमारसंहिता, इति पञ्च संहिताः शुभागमपञ्चकम् । तत्र वसिष्ठसंहितायां देवीं प्रति ईश्वरवचने वसिष्ठेन शक्तिर्बोधिता । यथा - 
श्रृणु देवि प्रवक्ष्यामि नित्याषोडशकं तव ।
नकस्यचिन्मयाಽಽख्यातं सर्वतन्त्रेषु गोपितम् ॥
तत्रादौ प्रथमा नित्या महात्रिपुरसुन्दरी । 
ततः कामेश्वरी नित्या नित्या च भगमालिनी ।
नित्यक्लिन्ना तथा चैव भेरुण्डा वह्निवासिनी ।
महा विद्ये[वज्रे]श्वरी रौद्री त्वरिता कुलसुन्दरी ॥
नित्या नीलपताका च विजया सर्वमङ्गला ।
ज्वालामालिनिचिद्रूपाः एता नित्यास्तु षोडश ॥
प्रतिपत्प्रभृति देव्याः पौर्णमास्यन्तमर्चयेत् ।
एकादिवृद्ध्या हान्या च दर्शान्तं देवि विग्रहम् ॥
एतच्च षोडशनित्यानां षोडशतिथ्यात्मकत्वं उत्तरश्लोके निरूप्यते ।
इदानीं षोडशनित्यानां श्रीचक्रे अङ्गतया अन्तर्भावो निरूप्यते - षोडशानित्यास्तु अष्टवर्गात्मकतया अष्टदलपद्मे अष्टपत्रेषु स्थिताः यथाक्रमं अष्टकोणचक्रे प्रागादिकोणमारभ्य ऐकैकस्मिन् कोणे द्विकंद्विकमन्तर्भूतम् । एवमष्टद्विकानि अष्टकोणेषु अन्तर्भूतानि । एता एव नित्याः षोडशस्वरात्मकतया षोडशदलपद्मे स्थिताः द्विदशारेಽन्तर्भूताः । एतासां नित्यानां मध्ये प्रथमं नित्याद्वयं त्रिकोणबिन्दुरूपेण स्थितम् । अवशिष्टास्तु चतुर्दश नित्याः मन्वश्रे अन्तर्भूताः ।मेखलात्रयभूपुरत्रये बैन्दवत्रिकोणयोरन्तर्भूते । एवं नित्यानां चक्रे अन्तर्भावः । इममेवान्तर्भावं मेरुप्रस्तारमाहुः । अत एव चन्द्रकलाविद्यायाः चक्रिविद्यायाः अङ्गत्वं नित्यानां सिद्धम् ।
सनन्दनसंहितायां ऋषीन् प्रति सनन्दनवचनम् - एतास्तु षोडशनित्याः चन्द्रकलायाः चक्रविद्याया अङ्गभूताः । एताश्च षोडशनित्याः स्वरात्मकाः पञ्चदशाक्षरीमन्त्रगत `ए' कारादिभूत`अ' कारविसर्गात्मक `स' काराभ्यां सङ्गृहीताः जीवकलारूपाः वैन्दवस्थाने स्थापिताः तत्रैव अन्तर्भूताः । कादयो मावसानाः पाशाङ्कुशवीजयुक्तास्सन्तः अष्टारे दशकोणद्वये च अन्तर्भूताः । शिष्टास्तु यकारादयो नव वर्णाः द्विरावृत्त्या अन्वश्रे चतुर्दशकोणेषु चतुर्दश अन्तर्भूताः, शिष्टं वर्णचतुष्टयंशिवचक्रचतुष्टयेಽन्तर्भूतम् । इममेव कैलासप्रस्तारमाहुः । एवं नित्यानां चक्रविद्याया अङ्गत्वं प्रतिपादितम् ।
मनत्कुमारसंहितायामपि चक्रविद्यायां षोडशनित्यानां अङ्गत्वं प्रतिपादितम् । यथा सनत्कुमारवचनम्-श्रीचक्रस्याङ्गभूताः नित्याः वशिन्यादिग्निः द्विकं द्विकं मेलयित्वा बैन्दवं त्रिकोणं विहाय अष्टसु कोणेष्वन्तर्भाव्याः । मध्ये त्रिपुरसुन्दरी अन्तर्भाव्या । अष्टवर्गास्तु अष्ट वशिन्यादयः, षोडश नित्याः, द्वादश योगिन्यः, चतस्रो गन्धाकर्षिण्यादयः - एवं चतुश्चत्वारिंशत् । अत्र एकां शक्तिं विहाय त्रयश्चत्वारिंशत्कोणेषु त्रयश्चत्वारिंशद्देवता अन्तर्भाव्याः, एकां त्रिपुरसुन्दरीं बैन्दवस्थानादधस्तात् , गन्धाकार्षिण्यादयस्तु चतुर्द्वारेषु इति नित्यानां अङ्गत्वं प्रतिपादितम् । इममेव भूप्रस्तारमाहुः । अष्टानां वशिन्यादीनां द्वादशयोगिनीनां गन्धाकर्षिण्यादीनां नामधेयानि `सवित्रीभिर्वाचाम्' (श्लो. १७) इत्यादिश्लोकव्याख्यानावसरे कथितानि ॥ ३१ ॥ 

३२.
अथ निखिलपुरुषार्थैकघटनास्वतन्त्रं भगवत्यास्तन्त्रं पशुपतिः क्षितितलमवातीतरदित्युक्तं पूर्वश्लोके । तदेव तन्त्रं प्रस्तौति शिवश्शक्तिरिति - शिवः ककारः । शक्तिः एकारः । कामः ईकारः क्षितिः लकारः । अथशब्दः अवसानद्योतकः । रविः हकारः । शीतकिरणः सकारः । स्मरः ककारः । हंसः हकारः । शक्रः लकारः । `तदनु च' इति अवसानं द्योतयति । परा सकारः । मारः ककारः । हरिः लकारः । अमी द्वादश वर्णाः । हृल्लेखाभिः ह्रीङ्कारैः, तिसृभिः त्रित्वविशिष्टैः, अवसानेषु विरामस्थानेषु चतुष्कपञ्चकत्रिकाणामुपरि, घटिताः योजिताः, भजन्ते प्राप्नुवन्ति । वर्णाः ते पूर्वोक्ताः ककारादयः, तव भवत्याः, जननि ! हे मातः ! नामावयवतां नाम्नः त्रिपुरसुन्दरीमन्त्रस्य अवयवतां प्रतीकत्वम् ।
अत्रेत्थं पदयोजना - हे जननि ! शिवः शक्तिः कामः क्षितिः अथ रविः शीतकिरणः स्मरः हंसः शक्रः तदनु च परामारहरयः इत्येते वर्णाः तिसृभिः हृल्लेखाभिः अवसानेषु घटिताः ते वर्णाः तव नामावयवतां भजन्ते । 
अत्रेदमनुसन्धेयम् - शिवः शक्तिः कामः क्षितिरिति वर्णचतुष्टयं आग्नेयं खण्डम् । रविः शीतकिरणः स्मरः हंसः शक्र इति वर्णपञ्चकं सौरं खण्डम् । उभयोः खण्डयोः मध्ये रुद्रग्रन्थिस्थानीयं हृल्लेखाबीजम् । परामारहरय इति वर्णत्रयेण सौम्यं खण्डं निरूपितम् । सौम्यसौरखण्डयोर्मध्ये विष्णुग्रन्थिस्थानीयं हृल्लेखाबीजम् । चन्द्रकलाखण्डं तु गुरूपदेशवशादवगन्तव्यमिति न प्रकाशितम् । अत एव - `त्रिखण्डो मातृकामन्त्रः सोमसूर्यानलात्मकः ॥' इति । अवरोहक्रमेणेति शेषः । `सोमसूर्यानलात्मकः' इत्येतावन्मात्रे वक्तव्ये त्रिखण्ड इत्युक्तिः ज्ञानशक्तीच्छाशक्तिक्रियाशक्त्यात्मकं खण्डत्रयमिति जाग्रत्स्वग्नसुषुप्त्यवस्थात्रयात्मकं, विश्वतैजसप्राज्ञवृत्तित्रयात्मकम् , तमोरजस्सत्त्वगुणात्मकं , इत्येवंपरा । एतच्च पुरस्तात्प्रपञ्चयिष्यामः ।
अत्र शिवश्शक्तिरित्यादिशब्दाः क्वचित् लक्षितलक्षणया क्वचित् लक्षणया ककारादिवर्णपराः तथाहि - त्रिपुरसुन्दरीमन्त्रस्य षोडशवर्णाः । ते च षोडशवर्णाः षोडशनित्यात्मतया स्थिताः । अत्र षोडश्याः कलायाः नित्यात्वव्यपदेशः चन्द्रकलात्वरूपसाम्यात् । सा च परा कला चिदेकरसा । तस्याश्छाया विशुद्धिचक्रे षोडशारे कलात्मतया भ्रमतीति रहस्यम् । सा प्रधानं प्रकृतिश्च । अस्या अङ्गभूताः पञ्चदश नित्या इति पूर्वश्लोके प्रतिपादितम् ।
यद्यपि ककारादयः श्रयमाणाः पञ्चदश वर्णाः संप्रदायतो ज्ञातव्याः ; एको वर्णः षोडशकलात्मकः प्रधानभूत इति, यद्यपि षोडशी कला गुरुमुखादेव अवगन्तव्या ; तथापि तस्या अप्रतिपादने व्याख्यानं सापेक्षमेव । अतोಽनुपादेयं स्यादेवेति सा कला निरूप्यते ।
न च `सच्छिष्यायोपदेष्टव्या गुरुभक्ताय सा कला ॥' इति शिष्याणामेवोपदेष्टव्या नान्येषामिति वाच्यम् । ये तु मदीयं ग्रन्थं दृष्ट्वा तां कलां जानन्ति ते मच्छिष्या एवेत्यस्माकमनुग्रहः ।
ननु पादवन्दन - पादोपसङ्ग्रहण - हस्तमस्तकसंयोगादेः अङ्गकलापस्य शिष्यत्वापादकस्याभावे कथं तेषु शिष्यत्वमिति चेत् ; सत्यम् , अस्मदीयग्रन्थं दृष्ट्वा षोडश्याः कलायाः स्वरूपं गुर्वन्तरमुखादेव जानतां शिष्यत्वं मास्तु । ये तु न जानन्ति गुरुमुखादपि तेषामुपदेशो न सम्भाव्यत एव, तदानीं गुर्वेकपरतन्त्रे अस्मिन् मन्त्रे "के वाಽस्माकं गुरवः ?" इति जिज्ञासायामुदयमानायां तेषां जिज्ञासूनां वर्तमनानां वर्तिष्यमाणानां च वयमेव गुरव इति तेष्वनुग्रहः कृतोಽस्मभिः ।
षोडशी कला नाम शकार - रेफ - ईकार - बिन्द्वन्तो मन्त्रः । एतस्यैव बीजस्य नाम श्रीविद्येति । श्रीबीजात्मिका विद्या श्रीविद्येति रहस्यम् । एवं षोडशनित्यानां प्रकृतिभूताः ककारादयः। ताश्च षोडश नित्याः शुक्लप्रतिपदमारभ्य पौर्णमास्यन्ततिथिरूपाः, कृष्णपक्षप्रतिपदमारभ्य अमावास्यान्ततिथिरूपाः । एता एव चन्द्रकलाभधानाः । चन्द्रकला एव प्रतिपदादितिथय इति सुप्रसिद्धम् । यथोक्तं ज्योतिश्शास्त्रे -  
प्रतिपन्नाम विज्ञेया चन्द्रस्य प्रथमा कला । 
द्वितीयाद्या द्वितीयाद्याः पक्षयोश्शुक्लकृष्णयोः ॥ इति ॥
अयमर्थः - चन्द्रस्य प्रथमायाः कलायाः प्रतिपदिति नामधेयम् । सैव कलात्मिका सूर्यमण्डलान्निर्गता । कृष्णपक्षे तु सूर्यमण्डलं प्रविष्टा । एवं शुक्लपक्षे सूर्यमण्डलान्निर्गता द्वितीया कला द्वितीया तिथिः । कृष्णपक्षे तु सूर्यमण्डलं प्रविष्टा द्वितीया कला द्वितीया तिथिरिति । एवं सर्वत्र ऊहनीयम् । अतश्च पञ्चदशकलाव्यवधानं सूर्यचन्द्रयोर्यत्र सा पौर्यमासी । पञ्चदश्यां कलायां सूर्यचन्द्रयोरत्यन्तसंयोगः सा अमावास्येति ज्ञेयम् । अतः कौलमते चन्द्रकलात्मिकानां षोडशानां नित्यानां प्रतिदिनं एकस्या एवानुष्ठानम् । सर्वासां समयिमते । षोडश्याः कलायास्तु पञ्चदशस्वपि तिथिषु अनुष्ठानं सिद्भम् , पञ्चदशानां नित्यानां तत्रैव अन्तर्भावात् ।
अयं च सम्प्रदायक्रमः सम्यगुक्तोಽपि दुर्विज्ञेयं प्रमेयजातमिति विस्पष्टार्थं पुनरुच्यते । प्रतिपदि त्रिपुरसुन्दरीकला ध्येया । द्वितीयायां कामेश्वरीकला । तृतीयायां भगमालिनीकला । चतुर्थ्यां नित्यक्लिन्नाकला उपास्या । पञ्चम्यां भेरुण्डाख्या कला । षष्ठ्यां वह्निवासिनीकला । सप्तम्यां महा विद्ये[वज्रे]श्वरीकला । अष्टम्यां रौद्रीकला । नवम्यां त्वरिताकला । दशम्यां कुलसुन्दरीकला । एकादश्यांं नीलपताकाख्या कला । द्वादश्यां विजयाख्या कला । त्रयोदश्यां सर्वमङ्गळाख्या कला । चतुर्दश्यां ज्वालाख्या कला । पञ्चदश्यां मालिन्याख्या कला । सर्वासु तिथिषु चिद्रूपाख्या कला षोडशी उपास्या । प्रतिपदि या त्रिपुरसुन्दरी कथिता सा चिद्रूपात्मिका न भवति, चिन्द्रूपात्मिकायाः मूलविद्यायाः भिन्नत्वेन अनुष्ठानात् । मन्त्रभेदश्च -`स मन्त्रः प्रतिपद्येव अनुष्ठेयो न द्वितीयायाम्' इति । त्रिपुरसुन्दरीनित्यायाः नामसाम्यमित्यवगन्तव्यम् । 
एतासां षोडशनित्यानां चन्द्रकलात्मिकानां विशुद्धिचक्रं षोडशारं स्थानम् । तत्र प्रागादिक्रमेण षोडश नित्याः तत्कोणेषु परिवर्तन्ते । तदधस्स्थितद्वादशारे संवित्कमले द्वादशसूर्यमण्डलानि प्रादक्षिण्यक्रमेण परिवर्तन्ते । तेषां द्वादशानां सूर्याणां द्वादशमासेषु अधिकारः ।
एतच्च सनत्कुमारसंहितायां श्लोकैः सप्तशत्या निरूपितं संक्षेपेणोच्यते - सूर्यचन्द्रयोः देवयानपितृयानात्मकेडापिङ्गळानाडीमार्गेण अहोरात्रयोः सञ्चरणम् । चन्द्रस्य वामनाडीमार्गेण सञ्चरन् द्विसप्ततिसहस्रनाडीमार्गं अमृतेन सिञ्चति । सूर्यस्तु दक्षिणनाडीमार्गेण सञ्चरन् तदुत्क्षिप्तान् अमृतबिन्दून् उपाहरति । यदा चन्द्रसूर्ययोः उभयोः आधारचक्रे समावेशः तदा अमावास्यातिथिरुत्पद्यते । कृष्णपक्षतिथयः ततः उत्पद्यन्ते । अत एव कुण्डलिनीशक्तिः आधारकुण्डे सूर्यकिरणसम्पर्कात् विलीनचन्द्रमण्डलमध्यगलत्पीयूषपूरिते स्वपिति । स्वापावस्थैव कृप्णपक्ष इत्युच्यते । योगी यदा समाहितचित्तः चन्द्रं चन्द्रस्थाने सूर्य सूर्यस्थाने वायुना निरोद्धुं क्षमते तदा चन्द्रसूर्यां निरुद्धौ अमृतसेचनतदाहरणयोः अशक्तौ । तदानीं वायुना प्रेरितेन स्वाधिष्ठानवह्निना शुष्कीभूते अमृतकुण्डे निराहारा कुण्डलिनी सुप्तोत्थिता सती सर्पवत् फूत्कारं कुर्वती ग्रन्थित्रयं भित्वा सहस्रदलकमलमध्यवर्ति चन्द्रमण्डलं दशति । तस्माद्गलत्पीयूषधाराः आज्ञाचक्रोपरिस्थितचन्द्रमण्डलं आप्लावयन्ति । तस्माद्गलिताभिः अमृतधाराभिः सर्वं देहमाप्लावयन्ति । ततश्च आज्ञाचक्रोपरिस्थितस्य चन्द्रमसः कला पञ्चदश नित्याः । ताः पञ्चदश तदधस्स्थितविशुद्धिचक्रमाश्रित्य परिवर्तन्ते । सहस्रदलकमलान्तस्स्थितचन्द्रमण्डलं बैन्दवस्थानम् । तत्कला चिन्मयी आनन्दरूपा आत्मेति गीयते । सैव त्रिपुरसुन्दरी ॥
एवं शुक्लपक्ष एव कुण्डलिनीरप्रबोधः कर्तुं शक्यते योगीश्वराणां, न तु कृष्णपक्ष इति रहस्यम् । सर्वाः शुक्लपक्षतिथयः पौर्णमासीसंज्ञकाः । सर्वाः कृष्णपक्षतिथयस्तु अमावास्यायां अन्तर्भवन्ति । एकैवामावास्या कृष्णपक्ष इति गीयते । अत एव आधारंं अन्धतामिस्रम् । स्वाधिष्ठानं तु सूर्यकिरण सम्पर्कात् मिश्रलोकः । मणिपूरस्तु अग्निस्थानत्वेಽपि तत्र स्थिते जले सूर्यकिरणप्रतिबिम्बात् मिश्रक एव लोकः । अनाहतं ज्योतिर्लोकः । एवं अनाहतचक्रपर्यन्तं ज्योतिस्तमोमिश्रको लोकः । विशुद्धिचक्रं चान्द्रो लोकः । आज्ञाचक्रं तु चन्द्रस्थानत्वात् सुधालोकः । अनयोर्लोकयोः सूर्यकिरणसम्पर्कात् ज्योत्स्ना नास्ति । सहस्रकमलं तु ज्योत्स्नामय एव लोकः । तत्र स्थितश्चन्द्रो नित्यकलायुक्तः चन्द्रबिम्बं श्रीचक्रम् । कला सादाख्या । अतश्च त्रिकोणं आधारः, अष्टकोणं स्वाधिष्ठानम् , दशारं मणिपूरं, द्वितीयदशारं अनहातं, चतुर्दशारं विशुद्धिचक्रम् , शिवचक्रचतुष्टयं आज्ञाचक्रं, बिन्दुस्थानं चतुरश्रं सहस्रकमलमिति सिद्धम् । आज्ञाचक्रगतचन्द्रे पञ्चदश कलाः, षोडश्याः कलायाः प्रतिफलनं च । श्रीचक्ररूपचन्द्रविम्बे एकैव कला, सा परमा कला । मिलित्वा षोडशकलाः । यथा - 
षोडशेन्दोः कला भानोः द्विर्द्वादश दशानले ।
सा पञ्चाशत्कला ज्ञेया मातृकाचक्ररूपिंणी ॥ इति ॥
एताः पञ्चाशत्कलाः पञ्चाशद्वर्णात्भिकाः पञ्चदशाक्षरीमन्त्रे अन्तर्भूताः । यथा - आदिमेन ककारेण अन्तिमो लकारः प्रत्याहृतः तन्मध्यवर्तिनां वर्णानां ग्राहकः । अयमेव लकारः एकारपूर्ववर्तिना अकारेण प्रत्याहृतः पञ्चाशद्वर्णग्राहकः । 
ननु अनेनैव प्रत्याहारग्रहणेन पञ्चाशद्वर्णात्मकमातृकाग्रहणे किमर्थं ककारलकारयोः प्रत्याहारग्रहणप्रयासः ? उच्यते - ककारादिलकारान्तानां कलाशब्दवाच्यत्वं गौणम् , व्यञ्जनानां स्वरान् प्रति अङ्गत्वात् ; कलानां स्वराणं प्रधानत्वमिति गुणप्रधानभावप्रदर्शनार्थं प्रत्याहारद्वयाश्रयणं कृतं सनकादिभिरिति ध्येयम् ।  
चत्वारोಽनुस्वाराः बिन्दुलक्षकाः । तेन बिन्दुना तदुपरि प्रतीयमानो नादः सङ्गृहीतः एवं नादबिन्दुकलात्मकं श्रीचकं त्रिखण्डमिति कथितम् । सादाख्या कला श्रीविद्यापरपर्याया नादबिन्दुकलातीता । एताः षोडशनित्यासु अन्तर्भूताः । तथाहि - षोडश स्वराः, कादयः तान्ताः षोडश, थादयः सान्ताश्च षोडश । षोडंशत्रित्कं षोडशनित्यासु अन्तर्भूतम् । हकारः आकाशबीजं बैन्दवाकाशे निलीनम् । ळकारः अन्तस्थास्वन्तर्भूतोಽपि ककारेण प्रत्याहारार्थं पुनर्गृहीतः । क्षकारस्तु ककारषकारसमुदायरूपत्वात् । ककारादयस्सान्ताः द्विप्षोडश नित्यासु अन्तर्भूताः स्वरसहिताः ।
अकारेण प्रत्याहृतः क्षकारः अक्षमालेति गीयते । अतः क्षकारेण सर्वा मातृकाः सङ्गृहीता भवन्ति । अत एव अन्तिमखण्डे सकलह्नीमिति ककारलकारयोर्योगे कलाशब्दनिष्पत्तिः, कषयोर्योगे क्षकारनिष्पत्तिरिति, एवं मन्त्रेण सर्वा मातृकाः सङ्गृहीता इति तात्पर्यम् । अतश्च षोडशनित्यानां मन्त्रगतषोडशवर्णात्मकत्वं, षोडशवर्णानां पञ्चाशद्वर्णात्मकत्वं, पञ्चाशद्वर्णानां सूर्यचन्द्राग्निकलात्मकत्वं, सूर्यचन्द्राग्निरूपेण त्रिखण्डत्वमिति ऐक्यचतुष्टयಽमनुसन्धेयम् ।
एवं चक्रमन्त्रयोरपि । यथा ह्रीङ्कारत्रयं श्रीबीजं च शिवचक्रचतुष्टयात्मकत्रिकोणे बिनदुरूपेण अन्तर्भूतम् । सकलेति वर्णत्रयेण सङ्गृहीता मातृका, अक्षमालात्मिका मातृका, उभयमपि यथायोगं चक्रे अन्तर्भूतम् । तथाहि - अन्तस्थाश्चत्वारः, ऊष्माणश्चत्वारः - एवमष्टौ वर्णाः अष्टकोणात्मकाः । कादयो मावसानाः वर्गपञ्चमान् विहाय दशारयुग्मे अन्तर्भूताः । वर्गपञ्चमास्तु अनुस्वाररूपेण बिन्दावन्तर्भूताः । चतुर्दशारे चतुर्दश स्वरा अन्तर्भूताः । अनुस्वारविसर्गयोः बिन्दावन्तर्भावः । इति चक्रमन्त्रयोरैक्यं सुभगोदयमतानुसारेण कथितम् ।
पूर्णोदयमतानुसारेण तु सोमसूर्यानलात्मकतया चक्रस्य त्रिखण्डत्वम् । एवं मन्त्रस्यापि त्रिखण्डत्वं सुप्रसिद्धम् । चन्द्रस्य कलाः षोडश इन्दुखण्डे अन्तर्भूताः स च इन्दुखण्डः इन्द्वात्मके यन्त्रखण्डेಽन्तर्भूतः । एवं भानो चतुर्विशतिकलाः भानुखण्डेಽन्तर्भूताः । स च खण्डः यन्त्रखण्डेಽन्तर्भूतः । एवमाग्नेया दशकला आग्नेयखण्डे अन्तर्भूताः । स च खण्डः यन्त्रे आग्नेयखण्डे अन्तर्भवतीति कलायन्त्रमन्त्राणां ऐक्यमनुसन्धेयम् । 
सुभगोदये नित्यानां स्वरूपमुक्तम् - 
दर्शाद्याः पूर्णिमान्ताश्च कलाः पञ्चदशैव तु । 
षोडशी तु कला ज्ञेया सच्चिदानन्दरूपिणी ॥ इति ॥
अस्यार्थंः - दर्शाद्याः पूर्णिमान्ताश्च तिथयः । दर्शा नाम अमावास्यानन्तरभाविनी प्रतिपत्कला । तस्य ईषद्दर्शनात् दर्शा । दर्शा आद्या यासां ताः । पूर्णिमा अन्तो यासां ताः ।
`दर्शा, दृष्टा, दर्शता, विश्वरूपा, सुदर्शना, आप्यायमाना, आप्यायमाना, आप्याया, सूनृता, इरा, आपूर्यमाणा, आपूर्यमाणा, पूरयन्ती, पूर्णा, पौर्णमासी, एतानि नामधेयानि श्रुतिबोधितानि सङ्गृहीतानि `दर्शाद्याः पूर्णिमान्ताः' इत्यनेन । एतासां स्वरूपं पुरस्तात् निवेदयिष्यते । दर्शादीनां पञ्चदशानां कलानां यथाक्रमं त्रिपुरसुन्दरीप्रभृतयः पञ्चदश नित्याः अधिदेवताः । षोडश्याः चिद्रूपात्मिकायाः  कलायाः सादाख्यतत्त्वरूपत्वात् अधिदेवतान्तरं नास्ति । स्वयमेव सर्वस्य अधिदेवतेति ध्येयम् । एतासां नित्यानां अभिमानिनी देवता कामदेवः एक एव । अधिष्ठानदेवता कामेश्वरी एकैव । अतश्च मूलविद्यागतपञ्चदशवर्णानां दर्शादयः कलाः, नित्याः कलाश्च, विग्रहान्तरमिति अनुसन्धेयम् । अत एव दर्शादिकलानां त्रिखण्डत्वं स्पष्टम् । दर्शा, दृष्टा, दर्शाता, विश्वरूपा, सुदर्शना, एष आग्नेयः खण्डः । आप्यायमाना, आप्यायमाना, आप्याया, सूनृता, इरा, एष सौरः खण्डः । आपूर्यमाणा, आपूर्यमाणा, पूरयन्ती, पूर्णा, पौर्णमासी, इति एष चान्द्रः खण्डः तृतीयो निरूपितः । एतासां कलानां नित्यात्वेन ऐक्यं सम्पाद्य प्रतिपदादौ उपासना, प्रकारः पूर्वमेव दिङ्मात्रं उदाहृतः । दर्शा कला शिवतत्त्वात्मिका । दृष्टा कला शक्तितत्त्वात्मिका । दर्शता कला मायातत्त्वात्मिका । विश्वरूपा कला शुद्धविद्यातत्त्वात्मिका । सुदर्शना कला जलतत्त्वात्मिका । एवं पञ्चतत्त्वात्मकं खण्डं आग्नेयमित्यग्निरत्र अधिदेवता, कामदेवस्तु सर्वत्र अधिदेवता, कामेश्वरी सर्वत्र अधिष्ठात्रीत्युक्तम् । आप्यायमाना कला तेजस्तत्त्वात्मिका । आप्यायमाना कला वायुतत्त्वात्मिका । आप्याया कला मनस्तत्त्वात्मिका । सूनृता कला पृथिवीतत्त्वात्मिका । इरा कला आकाशतत्त्वात्मिका । आपूर्यमाणा कला विद्यातत्त्वात्मिका । एष सौरः खण्डो द्वितीयः । तत्र सूर्यो देवता । कामदेवस्तु सर्वत्र अधिदेवता । कामेश्वरी सर्वत्र अधिष्ठात्रीत्युक्तम् । आपूर्यमाणायाः कलायाः चन्द्रखण्डान्तस्स्थिताया अपि सौरखण्डे अन्तर्भावः । इराकलाप्रभेदत्वात् इराಽಽपूर्यमाणयोः ऐक्यमिति अनुसन्धेयम् । आपूर्यमाणा कला महेश्वरतत्त्वात्मिका । पूरयन्ती कला परतत्त्वात्मिका । पूर्णा कला आत्मतत्त्वात्मिका । पौर्णमासी कला सदाशिवतत्त्वात्मिका । एष सौम्यः खण्डः । सोमः अत्र अधिदेवता । कामदेवः सर्वत्र अधिदेवता । कामेश्वरी सर्वत्र अधिष्ठात्रीत्युक्तम् । नित्या कला सादाख्यतत्त्वात्मिका । एतास्तु विशु्द्धिचक्रे षोडशारे प्रागादिक्रमेण षोडशदिक्षु परिभ्रमन्ति ।
तास्तु आज्ञाचक्रोपरिस्थितचन्द्रमण्डलस्य षोडश कलाः इति सुभगोदये यत् प्रपञ्चितं, तत्तु पञ्चदशकलानामेव षोडशारे परिभ्रमणं, षोडश्याः कलायाः सहस्रदलकमल एव अवस्थानं, तत्र अवस्थितायाः नित्यायाः कलायाः प्रभापटलं षोडशारे स्फुरति - इत्येवंपरमित्येव अनुसन्धेयम् ।
अयमर्थः - `शिवः शक्तिः कामः क्षितिः' इति शिवशब्देन शिवतत्त्वात्मिका दर्शाख्या कला त्रिपुरसुन्दरीनामधेया कथ्यते । तया तत्प्रकृतिभूतः ककारो लक्ष्यते । एवं शक्तिशब्देन शक्तितत्त्वात्मिका या दृष्टा कला तया एकारो लक्ष्यते । काम इत्यनेन कामदेवत्या या दर्शता कला तया ईकारो लक्ष्यते । क्षितिरित्यनेन "लकारः क्षितितत्त्वं" इति शास्त्रान्तरप्रसिद्ध्या लकारो लक्ष्यते । रविरित्यनेन सूर्यखण्डात्मतया रविः हकारो लक्ष्यते । शीतकिरणः चन्द्रः । "सकारः चन्द्रबीजम्" इति शास्त्रान्तरप्रसिद्ध्या शीतकिरणशब्देन सकारो लक्ष्यते । स्मरशब्देन कामराजप्रकृतिभूतः ककारो लक्ष्यते । हंसः सूर्यः हकाराधिपतिरित्युक्तं प्राक् । शक्रः इन्द्रः । "लकारः इन्द्रबीजम् " इति शास्त्रान्तरप्रसिद्धेः  शक्रशब्देन लकारो लक्ष्यते । परा चन्द्रकलेति चन्द्रबीजं सकारो लक्ष्यते । मारः कामराजबीजमिति तत्प्रकृतिभूतः ककारो लक्ष्यते । हरिः इन्द्रः लकारे लक्ष्यते । एवं मन्त्रगतवर्णानां ककारादीनां शिवादिपदानि लक्षकाणि, क्वचित् लक्षितलक्षकाणीति ध्येयम् । 
एवं पञ्चदशनित्यानां समुदायात्मकस्य मन्त्रस्य पञ्चदशतिथिषु अनुष्ठानं विहितम् । पृथक् नित्यानुष्ठानं तु प्रतिदिनं पृथक् नियतम् । एतच्च अतिरहस्यं गुरुमुखादेव अवगन्तव्यमपि शिष्यानुजिघृक्षया कथितम् । अतश्च इममेव अर्थं श्रुतिरप्याह - "दर्शाद्याः पूर्णिमान्ताश्च कलाः पञ्चदशैव तु ।" इति ।
अत्र यत् बहु वक्तव्यं, तत्तु श्रुतिव्याख्यानावसरे निरूपयिष्यामः । तथा च तैत्तिरीयशाखायां काठके श्रूयते - `इयं वाव सरघा' इत्यनुवाके । तत्र षोडशनित्यात्मकदिवसपरिज्ञाने फलं प्रतिपादितं, ज्ञानमात्रफलप्रतिपादकत्वात् । अनारभ्याधीतं अश्वमेधकाण्डानन्तरं `संज्ञानं विज्ञानं' इति, तिथिप्रतिपादकवाक्यानां प्रकरणभेद एव । तस्य अनुवाकस्य ब्राह्मणं `इयं वाव सरघा' इति । एवं उभयं मन्त्रब्राह्मणात्मकं अनारभ्याधीतं ज्ञानैकफलं वाक्यजातम् । 
इयं वाव सरघा ।
अस्यार्थः- इयं चन्द्रकला सादाख्या सरघा सरघावत् मधुस्यन्दिनी अमृतस्यन्दिनीति श्रीचक्रात्मकचन्द्रस्य सरघात्वनिरूपणम् ॥
तस्या अग्निरेव सारघं मधु ।
तस्याः सरघायाः अग्निरेव अग्निस्थानमेव बैन्दवं त्रिकोणं सारघं सरघोद्भूतं मधु, तस्यैव सुघासिन्धुरूपत्वात् ॥
सारघस्य मधुनः उपचयापचयप्रकारमाह -
या एताः पूर्वपक्षापरपक्षयो रात्रयः ।
एताः संज्ञानानुवाके कथिताः । पूर्वपक्षापरपक्षयोः शुक्लकृष्णपक्षयोः रात्रयः ॥
ता मधुकृतः ।
ताः रात्रयः मधु कुर्वन्तीति मधुकृतः । रात्रिष्वेव मधुनः सङ्ग्रह इति लोकप्रसिद्धिः । रात्रावेव चन्द्रकलारूपायाः श्रीविद्यायाः अनुष्ठानं, न च दिंवसे इति उपदेशः । पूर्वपक्षरात्रयः दर्शादिपौर्णमास्यन्ताः पूर्वं निरूपिताः । कृष्णपक्षरात्रिनामधेयानि तु -
सतुा सुन्वती प्रसुता सूयमानाಽभिषूयमाणा । पीती प्रपा संपा तृप्तिस्तर्पयन्ती । कान्ता काम्या कामजाताಽಽयुष्मती कामदुघा ॥
एताः कृष्णपक्षरात्रयः । एतासां कृष्णपक्षरात्रीणां आधारचक्र एव अमावास्यात्मकतया अवस्थानात् , समयिनां तत्र व्यवहाराभावात् , शुक्लपक्षरात्रिष्वेव चन्द्रकलासञ्चारात् , तत्रैव कुण्डलिनीप्रबोधात् , स्वरूपमात्रोद्देश एव कृतः । शुक्लपक्षरात्रीणामेव कलात्वम् । तत्स्वरूपं पूर्वमेव निरूपितम् । 
अत एव कुण्डलिनीप्रबोधो रात्रावेव, न दिवा, दिवसानां मधुनः स्रावकत्वादित्याह-
यान्यहानि । ते मधुवृषाः । 
मधु वर्षन्तीति मधुवृषाः । अत एव दिवा योगिनः कुण्डलिनीं न बोधयन्तीति । शुक्लकृष्णपक्षयोः दिवसानां नामानि नोक्तानि अप्रस्तुतत्वात् । तथापि वेदे फलश्रवणात् उद्देशमात्रेण कथ्यन्ते । शुक्लपक्षदिवसनामानि -
संज्ञानं विज्ञानं प्रज्ञानं जानदभिजानत् । सङ्कल्पमानं प्रकल्पमानमुपकल्पमानमुपक्लृप्तं क्लृप्तम् । श्रेयो वसीय आयत् संभूतं भूतम् ॥
इति शुक्लपक्षदिवसनामानि । कृष्णपक्षदिवसनामानि तु - 
प्रस्तुतं विष्टुतꣳ सꣳस्तुतं कल्याणं विश्वरूपम् । शुक्रममृतं तेजस्वि तेजस्समिद्धम् । अरुणं भानुमन्मरीचिमदभितपत्तपस्वत् ॥
एतेषामुभयेषां शुक्लकृष्णपक्षाहोरात्राणां नामधेयानि यो वेद तस्य फलमाह-
स यो ह वा एता मधुकृतश्च मधुवृषाꣳश्च वेद । कुर्वन्ति हास्यैता अग्नौ मधु । 
स यः एताः मधुकृतो रात्रीः मधुवृषान् दिवसान् पूर्वोक्तान् यो वेद अस्य वेत्तुः एताः अग्नौ बैन्दवस्थाने मधु सुधासिन्धुं कुर्वन्ति । अस्य इष्टापूर्तं वाञ्छितार्थंपूर्तिं न धयन्ति न रिक्तीकुर्वन्ति ॥
व्यतिरेके अनिष्टमाह -
अथ यो न वेद । न हास्यैता अग्नौ मधु कुर्वन्ति । धयन्त्यस्येष्टापूर्तम् ॥ 
व्याख्यातप्राययेतत् ॥
अयमर्थः - चन्द्रकलाविद्यानुष्ठानं नाम मातृकामन्त्रयोरैक्यम् , मन्त्रचक्रयोरैक्यम् , चक्रनित्ययोरैक्यम् , नित्याप्रतिपदादिकलयोरैक्यमिति समयिमततत्त्वम् । एतदनुष्ठाने शुक्लपक्षकृष्णपक्षविवेकः, दिवसरात्रिविवेकश्च उपयुज्यते । दर्शादिपौर्णमास्यन्तास्वेव कलासु चतुर्विधैक्यानुसन्धानम् ,  न अमावास्यायाम् । कृष्णपक्षशब्दः अमावास्यापरः इत्युक्तं प्रागेव । अतश्च अमावास्यायामिव शुक्लपक्षदिवसेष्वपि न अनुष्ठानमिति ध्येयम् । एवं परिशेषवृत्त्या अमावास्यायां उपासनानिषेधः, न तु सर्वस्मिन् कृष्णपक्षे । अतश्च सर्वासु रात्रिषु अमावास्याव्यतिरिक्तासु उपासना, न सर्वेषु दिवसेषु, इति गुरूपदेशवशात् ज्ञेयं रहस्यम् ॥
अत उत्तरम् -
यो ह वा अहोरात्राणां नामधेयानि वेद । नाहोरात्रेष्वार्तिमार्छति । संज्ञानं विज्ञानं दर्शा दृष्टेति । एतावनुवाकौ पूर्वपक्षस्याहोरात्राणां नामधेयानि । प्रस्तुतं विष्टुतꣳसुता सुन्वतीति । एतावनुवाकावपरपक्षस्याहोरात्राणां नामधेयानि । नाहोरात्रेष्वार्तिमार्छति । य एवं वेद ॥
इति वाक्यजातं पूर्वव्याख्ययैव व्याकृतम् । इतः परं वक्ष्यमाणं मुहूर्तार्धमासघटिकादीनां कालानां नामधेयजातं तत्रैव अन्तर्भूतमिति तद्व्याख्यानेनैव व्याख्यातमिति अनुसन्धेयम् । अत एव संज्ञानानुवाकः `इयं वाव सरघा' इत्यनुवाकश्च व्याकृतावेवेति अवगन्तव्यम् । यत्तु सावित्रप्रकाशके `प्रजापतिर्देवानसृजत' इत्यनुवाके `स यदाह' इत्यारभ्य `जनको ह वैदेहः' इत्यन्तेन तिथ्यात्मकत्वं सवितुः प्रतिपादितम् , ततु सादाख्यतत्त्वात्मिकायाः चन्द्रकलाविद्यायाः श्रीविद्याಽपरनामधेयायाः पञ्चदशतिथ्यात्मिकायाः प्रसादसमाप्तादितसामर्थ्यं सवितुः, नान्यथेति प्रतिपादयितुं गौण्या वृत्त्या आह श्रुतिः । अत एव `एष एव तत्' इति गौणवृत्त्याश्रयणं प्रकटीकृतम् । अत एतद्ग्रन्थकलापानन्तरवाक्यम् - 
जनको ह वैदेहः । अहोरात्रैस्समाजगाम ॥
इति आम्नातम् । जनकः उत्पादकः श्रीविद्यायाः ऋषिः । विदेह एव वैदेहः मन्मथः । अहोरात्रैः अहोरात्रात्मकैः पञ्चदशाक्षरीमन्त्रवर्णैः दर्शादिपूर्णिमान्तकलात्मकैः समाजगाम, तं मन्त्रं आहृतवानित्यर्थः । यस्तु मन्त्रं आहरति स ऋषिरित्युच्यते । अत एव अरुणोपनिषदि - 
पुत्रो निर्ऋत्या वैदेहः ।
निर्ऋत्याः लक्ष्म्याः । यद्वा - अनिर्ऋृत्याः लक्ष्म्याः । पुत्रः वैदेहः मन्मथः ॥
अचेता यश्च चेतनः ।
अनङ्गत्वादेव चेतोरहितः । चेतनश्च सर्वभूतान्तर्यामित्वात् ॥
स तं मणिमविन्दत् । 
सः अनङ्गः तं प्रसिद्धं मणिं विद्यात्मकं रत्नं अविन्दत् लब्धवान् अपश्यत् । असौ अनङ्गः अन्धोಽपि अपश्यदिति `अन्धो मणिमविन्दत्' इति वाक्यशेषबलात् लभ्यते । अत एव परचित्कलायाः विद्यायाः त्रिपुरसुन्दर्याः मन्मथः ऋषिरभूत् ॥़
सोಽनङ्गुलिरावयत् ।
सः मन्मतः अनुङ्गुलिः अनङ्गत्वादेव अनङ्गुलिः आवयत् असीव्यत् ॥
सीवनानन्तरकृत्यमाह-
सोಽग्रीवः प्रत्यमुञ्चत् ।
स मन्मथः अनङ्गत्वादेव अग्रीवः मणिसम्पादनफलं प्रत्यामोचनं अकरोत् , धृत्वानित्वर्थः ॥ विद्यारत्ने मणित्वारोपणस्य फलं धारणमेव न भवतीत्याह - 
सोಽजिहो असश्चत । 
सः अनङ्गः अनङ्गत्वादेव अजिह्वः जिह्वारहितः असश्चत अचोषत् , आस्वादितवानित्यर्थः ॥ 
एतदुक्तं भवति-अनङ्गः पूर्वं विद्यारत्नं पञ्चाशद्वर्णात्मकं षोडशनित्यात्मकं षोडशकलात्मकं नानावेदेषु नानास्मृतिषु नानापुराणेषु नानाविधागमेषु विप्रकीर्णं दृष्टवान् । तदनन्तरं विप्रकीर्णं इमं मन्त्रं दृष्ट्वा सीवनं कृतवान् । पञ्चाशद्वर्णान् त्रिधा विभज्य खण्डत्रयं कृत्वा त्रिपुरसुन्दर्यादिषोडशनित्याः तत्र अन्तर्भाव्य प्रतिपदादितिथीन् षोडश तत्रैव अन्तर्भाव्य, पञ्चदशवर्णात्मकं त्रिखण्डं कृत्वा, तत्र सोमसूर्यानलात्मकतया ब्रह्मविष्णुमहेश्वरात्मकतया सत्त्वरजस्तमस्तत्त्व्यस्थिततया जाग्रत्स्वप्नसुषुप्त्यवस्था पन्नतया सृष्टिस्थितिलयहेतुभूततया निश्चित्य श्रीविद्यात्मके चतुर्थे खण्डे पञ्चदशकलानां अन्तर्भावं निश्चित्य भुवनेश्वरीप्रभृतीनां योगिनीविद्यानां नवानां त्रिकस्य त्रिकस्य एकैकह्रीङ्कारेण अन्तर्भावं अङ्गीकृत्य, सर्वभीतात्मकं सर्वमन्त्रात्मकं सर्वतत्त्वात्मकं सर्वावस्थात्मकं सर्वदेवात्मकं सर्ववेदार्थात्मकं सर्वशब्दात्मकं सर्वशक्त्यात्मकं त्रिगुणात्मकं त्रिखण्डं त्रिगुणातीतं सादाख्यापरपर्यायं षड्विंशशिवशक्तिसंपुटात्मकं निश्चित्य वर्णपञ्चदशकेन मूलविद्यां असीव्यत् । तदनन्तरं स्यूतं मन्त्रराजं ग्रीवायां धृत्वान् , चिरकारं ध्यानयोगेन पूजितवान् । तदनन्तरं चन्द्रकलामृतास्वादं कृतवानिति सः मन्मथः ऋषिः अस्य मन्त्रस्येत्यर्थः ॥
नैतमृषिं विदित्वा नगरं प्रविशेत् ।
एतं ऋषिं मन्मथं विदित्वा नगरं श्रीचक्रात्मकं न प्रविशेत् ,  ऋषिज्ञानपूर्वकं श्रीचक्रात्मकं नगरं न पूजयेत् , बाह्यपूजां न कुर्यादिति निषेधविधिः, बाह्यपूजायामेव ऋषिच्छन्दःप्रभृतिज्ञानपूर्वकत्वम् । आन्तरपूजायां तादात्म्यानुसन्धानात्मिकायां ऋष्यादिज्ञानं नास्त्येव । उपयोगस्तु दूरत एव । अतो वस्तुसिद्धऋष्यादिपर्युदासमुखेन श्रीचक्रस्य बाह्यपूजनं त्रैवर्णिकैः न कर्तव्यमिति नियम्यते । तदुक्तं सनत्कमारसंहितायाम् -
बाह्यपूजा न कर्तव्या कर्तव्या बाह्यजातिभिः ।
सा क्षुद्रफलदा नृणां ऐहिकार्थैकसाधनात् ॥
बाह्यापूजारताः कौलाः क्षपणाश्च कपालिकाः ।
दिगम्बराश्चेतिहासा वामकास्तन्त्रवादिनः ॥
आन्तराराधनपरा वैदिका ब्रह्मवादिनः ।
जीवन्मुक्ताश्चरन्त्येते त्रिषु लोकेषु सर्वदा ॥ इति ।
कौलाः आधारचक्रपूजारताः । क्षपणकाः योषित्त्रिकोणपूजारताः । कापालिकाः दिगम्बराश्च उभयत्र निरताः । इतिहासाः भैरवयामळप्रामाण्यवादिनः । वामकाः तन्त्रवादिनः इत्येके वदन्ति, वामकेश्वरतन्त्रप्रामाण्यवादिनः । केवलचक्रपूजकाः ते वेदबाह्याः इत्यन्वयः । आन्तरपूजारताः ब्रह्मावादिनः शुभागमतत्त्ववेदिनः । शुभागमपञ्चकं पूर्वमेवोक्तम् । आन्तरपूजाप्रकारः पुरस्ताद्वक्ष्यते च ॥
यदि प्रविशेत् ।
असंशये संशयोक्तिः `यदि वेदाः प्रमाणं' इतिवत् । प्रविशेदेवेत्यर्थः ॥
मिथौ चरित्वा प्रविशेत् ।
मिथौ रहस्ये एकान्ते, चरित्वा अवगत्य । `चर गतिभक्षणयोः' । प्रविशेत् , आन्तरपूजां कुर्यादित्यर्थः । यद्वा - मिथौ मिथुनीभूतौ शिवौ, उभयोः मेलनं अवगत्य प्रविशेत् अनुसन्दधीतेति । पूर्वव्याख्यानेಽपि ऐकात्म्यनुसान्धाने सहायान्तरं न कर्तव्यम् । एकान्ते एव विद्या फलतीत्युपदेशः । तत्कथमित्याशङ्क्य दृष्टान्तेन द्रढयति -
तत्सम्भवस्य व्रतम् ।
सम्भवो मन्मथः, चितजातत्वात् । तस्य व्रतं माहात्म्यं, सहायान्तरं तिरस्कृत्य एकाकिनैव रहस्ये स्त्रीपुरुषसंयोजनरूपम् । अतः मन्मथोपदिष्टमन्त्रानुष्ठानवतां तथैव तदनुष्ठानमिति गोप्येयं विद्येति तात्पर्यम् । द्वितीयव्याख्याने मन्मथो मिथुनं अवगत्य तस्मिन् मिथुने प्रविशति । एवं शिवशक्तिसंपुटं अवगत्य साधकेन प्रवेष्टव्यमिति श्रुतेरर्थः । अतश्च `पुत्रो निर्ऋत्या वैदेहः,' `जनको ह वैदेहः' इति च श्रुतिद्वयस्य वैदेहयोः उभयोः एकप्रत्यभिज्ञाविषयत्वात् , `स यदाह' इत्यादिवाक्यकदग्बकं प्रतिपदादितिथिरूपचन्द्रकलात्मिकायाः श्रीविद्यायाः प्रतिपादनद्वारा सवितुः तत्प्रसादजन्यं माहात्म्यं नान्यथेत्येवंपरमिति सर्वं अनवद्यम् ॥ ३२ ॥

३३.
स्मरमिति ॥ स्मरं कामराजं, योनिं भुवनेश्वरीं, लक्ष्मीं श्रींबीजम् , इदं त्रितयं आदौ तव मनोः मन्त्रस्य, निघाय संयोज्य, एके विरलाः समयिनः, नित्ये ! आद्यन्तरहिते ! निरवधिमहाभोगरसिकाः अपरिच्छिन्ननित्यानुभवरसज्ञाः, परमयोगीश्वरा इति यावत् । भजन्ति सेवन्ते । त्वां भवतीं, सहस्रदळकमलात् अवरोप्य हृत्कमले संस्थाप्य तादृग्विधां, चिन्तामणिगुणनिवद्धाक्षवलयाः चिन्तामणीनां गुणः गुणनं आम्रेजनं, समूह इति यावत्, तेन निबद्धो रचितः अक्षवलयः अक्षमालिका येषां ते । यद्वा - चिन्तामणय एव गुणनिबद्धाक्षाः सूत्ररचिताक्षाः पद्मबीजानि, तेषां वलयः मालिका येषां ते तथोक्ताः, शिवाग्नौ शिव शक्तिः त्रिकोणमिति यावत्, तत्र संस्कृतः अग्निः शिवाग्निः । त्रिकोणे बैन्दवस्थाने स्वाधिष्ठानाग्निं अवयुत्य तत्र निक्षिप्य पाशाङ्कुशाभ्यां सन्निरुध्य भुवनेश्वर्या अवकुण्ठ्य अग्नेः जातकर्मादिषोडशसंस्काराः यत्र क्रियन्ते सः शिवाग्निरिति रहस्यमिति । अयमाशयः - त्रिकोणे बैन्दवस्थाने स्वाधिष्ठानाग्निं निक्षिप्येति । यद्यपि बैन्दवस्थानं चतुष्कोणं, तथापि पुरश्चरणात्मकक्रियायां संवित्कमले त्रिकोणं आरोप्य सहस्रकमलात् बैन्दस्थानस्थां कामेश्वरीं अवरोप्य पुरश्चरणं कार्यमिति समयिमतरहस्यमिति आचार्याणां आशय इति । जुह्वन्तः सन्तर्पयन्तः, सुरभिघृतधाराहुतिशतैः सुरभिः कामगवी, तस्याः घृतं आज्यं, तस्य धाराः, ताभिः आहुतयः हविःप्रक्षेपाः तासां शतानि सहस्रं तैः ॥
अत्रेत्थं पजयोजना - हे नित्ये ! तव मनोः आदौ स्मरं योनिं लक्ष्मीं इदं त्रितयं निधाय निरवधिमहाभोगरसिकाः एके चिन्तामणिगुणनिबद्धाक्षवलयाः शिवाग्नौ त्वां सुरभिघृतधाराहुतिशतैः जुह्वन्तः भजन्तिः ॥
अत्रेदं तत्त्वम् - समयिनां मन्त्रस्य पुरश्चरणं नास्ति । जपो नास्ति । बाह्यहोमोಽपि नास्ति । बाह्यपूजाविधयो न सन्त्येव । हृत्कमल एव सर्वं यावत् अनुष्ठेयम् । एतच्च `जपो जल्पश्शिल्पम्' (२७ श्लोकः) इत्यादिश्लोकव्याख्यानावसरे किञ्चिदुक्तम् । अवशिष्टं कृत्स्नं `तवाज्ञाचक्रस्थम्' (३६ श्लोकः) इत्यादि श्लोकषट्कव्याख्यानावसरे निपुणतरमुपपादयिष्यामः ॥ ३३ ॥

३४.
`तवाज्ञाचक्रस्थम्' इत्यादिश्लोकषट्केन सामयिकं मतं निरूपयिष्यन् सप्रभेदं कौलमतं तदुपयोगितया निरूपयति । कौलमतं द्विविधं, पूर्वकौलं उत्तरकौलं चेति । एतद्द्वितयं क्रमेण श्लोकद्वितयेनाह -शरीरमिति ॥ शरीरं देहः, त्वं भवती महाभैरवी, शम्भोः आनन्दभैरवस्य, शशिमिहिर वक्षोरुहयुगं शशी चन्द्रः मिहिरः सूर्यः तावेव वक्षोरुहौ कुचौ तयोर्युगं युग्मं यस्य तत् । तव भवत्याः महाभैरव्याः, आत्मानं देहं, मन्ये जानामि । भगवति ! भगः अस्या अस्तीति भगवती तस्यास्सम्बुद्धिः । 
उत्पत्तिं च विनाशं च भूतानामागतिं गतिम् । वेत्ति विद्यामविद्यां च स वाच्यो भगवानिति ॥
इति । स्मरणात्  उत्पत्त्यादिवेदनं भगः तद्वती भगवती । यद्वा-इन्दुकलाविद्यायाः नवयोन्यात्मकत्वात् नवयोनिमती भगवती । प्राशस्त्ये मतुप । नवयोनिभिः प्रशस्तेत्यर्थः । नवात्मानं आनन्दभैरवं नवव्यृहात्मकम् । आनन्दभैरवस्य नवव्यूहात्मकत्वं उपरिष्टात् वक्ष्यते । अनघं निर्दोषम् , अतः अस्माद्धेतोः, यतः कारणात् परानन्दपरयोः ऐक्यं तस्मादित्यर्थः । शेषः गुणभूतः अप्रधानम्, शेषी प्रधानम् , इत्ययं एवंप्रकारः, उभयसाधारणतया उभयोः भैरवीभैरवयोः साधारणतया साधारण्यात् , स्थितः अवस्थितः, सम्बन्धः शेषशेषिभावरूपः, वां युवयोः समरसपरानन्दपरयोः समरसे सामरस्ययुक्ते परानन्दः आनन्दभैरवः परा आनन्दभैरवीरूपा चिच्छक्तिः कला, समरसे च ते परानन्दपरे च तयोः ।
अत्रेत्थं पदयोजना - हे भगवति !  शम्भोस्त्वं शशिमिहिरवक्षोरुहयुगं शरीरं भवसीति शेषः । आनन्दभैरवस्य कालव्यूहान्तःपातित्वात् सूर्यचन्द्रयोः वक्षोरुहयुगत्वारोपणं युक्तम् । यद्वा - अयमन्वयः - हे भगवति !  शशिमिहिरवक्षोरुहयुगं शरीरं शम्भोस्त्वमेव ।
सूर्यचन्द्रौ स्तनौ देव्याः तावेव नयने स्मृतौ ।
उभौ ताटङ्कयुगलमित्येषा वैदिकी श्रुतिः ॥
इत्यनेन भगवत्याः शम्भुं प्रति शेषत्वमुक्तम् । हे भगवति ! तवात्मानमनघं नवात्मानं मन्ये । अतः "शेषः शेषी" इत्ययं सम्बन्धः समरसपरानन्दपरयोः वां उभयसाधारणतया स्थितः ।
अत्रेदमनुसन्धेयम् - महाभैरवस्य नवात्मेति संज्ञा, नवव्यूहात्मकत्वात् । नव व्यूहास्तु-
कालव्यूहः कुलव्यूहो नामव्यूहस्तथैव च ।
ज्ञानव्यूहस्तथा चितव्यूहस्स्यात्तदनन्तरम् ॥
नादव्यूहस्तथा बिन्दुव्यूहस्स्यात्तदनन्तरम् ।
कलाव्यूहस्तथा जीवव्यूहस्स्यादिति ते नव ॥
अस्यार्थः - कालव्यूहो नाम-निमेषादिकल्पान्तावच्छिन्नकालसमुदायः कालव्यूहः । सूर्यचन्द्रयोरपि कालावच्छेदकतया कालव्यूहे अन्तर्भाव उक्तः । कुलव्यूहो नाम - नीलादिरूपव्यूहः । नामव्यूहो नाम-संज्ञास्कन्धः । ज्ञानव्यूहो नाम-विज्ञानस्कन्धः । भागव्यूह इति नामान्तरमस्ति । स च द्विविधः सभागविभागभेदात् । सभागो विकल्पः, विभागो निर्विकल्पः ॥ चित्तव्यूहो नाम अहङ्कारपञ्चकस्कन्धः । अहङ्कारपञ्चकं नाम अहङ्कारचित्तबुद्धिमहन्मनांसि ।
नादव्यूहो नाम-रागेच्छाकृतिप्रयत्नस्कन्धः । अनेन मातृकायाः परा पश्यन्ती मध्यमा वैखरी इति चत्वारि रूपाणि । परा नाम सान्तरोहरूपा । अन्तरे अन्तःकरणे ऊहेन तर्केण सहितं रूपं यस्याः सा सान्तरोहरूपा । युक्तावस्थायामेव ज्ञातव्येत्यभिसन्धिः । यथोक्तं कामकलाविद्यायाम् -
या सान्तरोहरूपा परा महेशी परा नाम ।
पश्यन्ती नाम एषैव स्पष्टा उच्यते । यथोक्तं तत्रैव - 
स्पष्टा पश्यन्त्याख्या त्रिमातृका चक्रतां याता ॥
त्रिमातृका त्रिखण्डयुक्ता मातृका पञ्चदशाक्षरी, तदात्मिका । सा च चक्रतां चक्रत्वं याता । त्रिखण्डात्मकमातृकाया इति रहस्यम् । एतच्च पूर्वं बहुधा प्रपञ्चितम् । स्पष्टा युक्तावस्थायां अतिसूक्ष्मतया प्रतीता इत्यभिसन्धिः । मध्यमा नाम परापश्यन्त्योः उच्चानुच्चावस्थात्मिका । सा द्विविधा, वामादिव्यष्टिरूपा वामादिसमष्टिरूपा चेति । वामादिसमष्टिरूपा सूक्ष्मा ; वामादिव्यष्टिरूपा स्थूला । वामादयः शक्तयः वामा, ज्येष्ठा, रौद्री अम्बिका । एतश्चतस्त्रः शक्तयः श्रीचक्रान्तर्गतोर्ध्वमुखशक्तियोन्यात्मिता । इच्छा, ज्ञानं, क्रिया, शान्ता, परा चेति पञ्च शक्तयः श्रीचक्रान्तर्गतोर्ध्वमुखशक्तियोन्यात्मिकाः । एताभिः शक्तिभिः नवव्यूहात्मिकाभिः भगवत्याः नवात्मत्वं उच्यते । यथोक्तं तत्रैव- 
एका परा तदन्या वामादिव्यष्टिमातृसृष्ट्यात्मा ।
तेन नवात्मा जाता माता सा मध्यमाಽभिधानाभ्याम् ॥
द्विविधा हि मध्यमा सा सूक्ष्मा स्थूलाकृतिः स्थिरा सूक्ष्मा । 
नवनादममयी स्थूला नववर्गात्मा तु भूतलिप्याख्या ॥
आद्या कारणमन्या कार्यं त्वनयोर्यतस्ततो हेतोः ।
सैवेयं न हि भेदस्तादात्म्यं हेतुहेतुमदभीष्टम् ॥
अस्यार्थः - एका परेति सत्त्वरजस्तमोगुणसाम्यरूपा । तदन्या पश्यन्ती अन्यतरगुणंवैषम्यरूपेत्यर्थः । मध्यमा वामादिव्यष्टिरूपा स्थूलात्मिका । वामादयश्शक्तयो बैन्दवस्थानस्य उभयत्र सम्पुटत्वेनावस्थिताः । अत एव एताः व्यूहशब्दवाच्यास्सत्यः नवात्मशब्देन व्यवह्रियन्ते । समष्टिरूपास्तु परायामन्तर्भूताः । तेन कारणेन माता मातृका नवात्मा जाता । सा मध्यमाभिधानाभ्यां द्विविधा, हि यस्मात् सा मध्यमा सूक्ष्मा स्थूलाकृतिश्चेति द्विविघा । सूक्ष्मास्वरूपमाह - स्थिरेति । स्थैर्यावस्थायां युक्तावस्थायामेव अवभास्या । नवनादमयीति - नव नादाः अकचटतपयशक्षाः । एते परस्परं भिन्नजातीयाः, स्वरकवर्गचवर्गटवर्गतवर्गपवर्गयवर्गशवर्गक्षवर्गाणां परस्परं भिन्नत्वेन प्रतीयमानत्वात् । तत्र प्रमाणमाह - भूतलिप्याख्येति । मिथ्याविज्ञेयमिथ्यारूपायाः लिपेः आख्यापकत्वं दर्पणप्रतिबिम्बस्य मुखज्ञापकत्वमिव न विरुध्यते । आद्या कारणमन्येति - आद्या सूक्ष्मरूपा मध्यमा कारणं स्थूलरूपायाः मघ्यमायाः नववर्गात्मिकायाः । अनयोः कार्यकारणयोः यतस्ततो हेतोः सैवेयं सूक्ष्मैवेयं स्थूला । अतः स्थूलसूक्ष्मयोः ऐक्ये अभेदे विमर्शदशायामपि न कोಽपि हेतुरस्ती तात्पर्योणोक्तम् - यतस्ततो हेतोरिति । तदेव प्रतिपादयति - न हि भेद इति । हेतुहेतुमदिति - हेतुहेतुमत्तादात्म्यं अभीष्टमित्यन्वयः । सर्वत्र तादात्म्यं हेतुहेतुमद्व्यतिरेकेण नास्तीत्यर्थः । अतश्च मध्यमात्मिकायाः चिच्छक्तेः नवात्मता सिद्धा । रागेच्छाकृकतिप्रयत्नानां कारणत्वेनागमेषु प्रसिद्धाः मायाशुद्धविद्यामहेश्वरसदाशिवाः रागादीनां तत्त्वभूताः सङ्गुहीताः । तैः परापश्यन्तीमध्यमावैखर्यः अधिष्ठानभूताः सङ्गृहीता इत्यवगन्तव्यम् ।
बिन्दुव्यूहो नाम - षट्चक्रसङ्घः । कलाव्यूहो नाम - पञ्चाशत्कलानां वर्णात्मिकानां सङ्घः । जीवव्यूहो नाम - भोक्तृस्कन्धः ।
एवं नवानां व्यूहानां भोक्तृभोग्यभोगरूपेण त्रैविध्यम् । आत्मव्यूहस्य भोक्तृत्वेಽपि भोग्यभोगतादात्म्यात् त्रैविध्यम् । एवं भोगव्यूहस्याप्यूह्यम् । अयमाशयः - आत्मव्यूहस्य भोक्तृत्वं, ज्ञानव्यूहस्य भोगत्वम्, कालव्यूहादीनां भोग्यत्वमेवेति आचार्याणां त्रैविध्यमभिप्रेतमिति । सर्वेषां व्यूहानां जीवव्यूहस्य सर्वत्र अन्वयादैक्यम् । कालव्यूहस्य अवच्छेदकत्वादैक्यम् । कुलनामव्यूहयोः निरूपकत्वादैक्यम् । ज्ञानव्यूहस्य बिन्दुव्यूहे तादात्म्यादैक्यम् । नादकलयोरैक्यात् नवव्यूहात्मकत्वं परमेश्वरस्य सिद्धमेव । अतो नवविधैक्यं भैरवीभैरवयोः ज्ञातव्यमिति कौलमतरहस्यम् । अत एव कौलाः परमेश्वरं नवात्मेति व्यवहरन्ति । यथाहुः कौलाः-
नवव्यूहात्मको देवः परानन्दपरात्मकः ।
नवात्मा भैरवो देवो भुक्तिमुक्तिप्रदायकः ॥
परानन्दपरा शक्तिः चिद्रूपाಽಽनन्दभैरवी ।
तयोर्यदा सामरस्यं जगदुत्पद्यते तदा ॥
इति दिङ्मात्रमुक्तम् । अवशिष्टं `तवाघारे मूले' इत्यादौ निरूप्यते । अयं भावः - आनन्दमैरवमहाभैरव्योः परानन्दपरासंज्ञयोः तादात्म्ये सिद्धे नवात्मता द्वयोः समाना । अतः शेषशेषिभावः आपेक्षिकः । यदा सृष्टिस्थितिलयेषु आनन्दभैरवस्य परानन्दसंज्ञिकस्य परचित्स्वरूपायाश्च महाभैरव्याः प्रयत्न उत्पद्यते, तदा भैरवीप्राधान्यात् प्रघानं प्रकृतिशब्दवाच्या महाभैरवीति, तस्याः प्रधानत्वं शेषित्वं ; आनन्दभैरवस्य अप्रधानत्वं गुणभावः शेषत्वम् । यदा सर्वोपसंहारे प्रकृतेः तन्मात्रावस्थितौ भैरव्याः स्वात्मनि अन्तर्भावात् भैरवस्य शेषित्वं तदा भैरव्याः शेषत्वमिति ॥ ३४ ॥

३५.
मनः मनस्तत्त्वं आज्ञाचक्रस्थितं त्वं एव । व्योम आकाशतत्त्वं विशुद्धिचक्रान्तःस्थितं त्वं एव । मरूत् वायुतत्त्वं अनाहतनामकसंविच्चक्रान्तर्गतम् । असि इति त्वमित्यर्थे अव्ययम् । मरुत्सारथिः वायुसखः अग्नितत्त्वं स्वाधिष्ठानगतम् । असि इति पूर्ववत् अव्ययम् । त्वं आपः अप्तत्त्वं मणिपूरा-तर्गतम् । त्वं भूमिः भूमितत्त्वं मूलाधारान्तर्गतम् । एवंरूपेण त्वयि परिणतायां परिणतिं तादात्म्यं गतायां, न हि परं इतः परं न किञ्चिदस्तीत्यर्थः । त्वमेव स्वात्मानं स्वस्वरूपं, परिणमयितुं परिणमवन्तं कर्तुं, विश्ववपुषा प्रपञ्चरूपेण, चिदानन्दाकारं चिच्छक्तेः आनन्दभैरवस्य च आकारं, शिवयुवति ! शिवयुवति-हरपत्नि, युवतिशब्दात् `सर्वतोಽक्तिन्नर्थादित्येके' इति ङीष् । तस्यास्मम्बुद्धिः । भावेन चितेन, बिभृषे । यद्वा - चिदानन्दाकारं च ब्रह्मस्वरूपं शिवतत्त्वं, शिवयुवतिभावेन शिवस्य युवतिर्जाया तस्याः भावः तत्त्वं, तेन ।
अत्रेत्थं पदयोजना - हे भगवति ! मनस्त्वं व्योम त्वं मरुदसि मरुत्सारथिरसि त्वमापस्त्वं भूमिः । त्वयि परिणतायां परं न हि । त्वमेव स्वात्मनं विश्ववपुषा परिणमयितुं शिवयुवति ! भावेन चिदानन्दाकारं बिभृषे ।
अयमर्थः - `मनस्त्वं' इत्यादि `त्वंभूमिः' इत्यन्तेन पञ्चभूतात्मकः कार्यरूपः परिणामो विकार उक्तः । `त्वयि परिणतायाम्' इत्यनेन निर्विकारात्मकः कारणरूपेणावस्थितिविशेषः प्रकृत्याः परिणामः उक्तः । `न हि परम्' इत्येनन अपरिणामिन्याः परिणामो नास्ति अनवस्थापत्तेः इति हि शब्दार्थः । तथोक्तं चतुश्शत्याम् - 
श्रृणु देवि महाज्ञानं सर्वज्ञानोत्तमं प्रिये ।
येन विज्ञानमात्रेण भवाब्धौ न निमज्जति ॥
त्रिपुरा परमा शक्तिराद्या जाता महेश्वरि ।
स्थूलसूक्ष्मविभागेन त्रैलोक्योत्पत्तिंमातृका ॥
कबलीकृतनिश्शेषतत्त्वग्रामस्वरूपिणी ।
यस्यां परिणतायां तु न किञ्चित्परमिष्यते ॥
अयमर्थः - कबलीकृतः आत्मन्यारोपितः कारणात्मतया अवस्थितः, यथा मृदि धट इव, निश्शेषं यथा भवति तथा तत्त्वानां पञ्चतत्त्वानां ग्रामः समूहः कबलीकृतनिश्शेषतत्त्वग्रामः, स एव स्वरूपं यस्यास्सा, कार्याणि कारणे अपसंहृत्य स्वयं कारणात्मनां अवस्थितेत्यर्थः । सत्कार्यवादिनां मते कारणे कार्यस्यापि शक्तिरूपेण विद्यमानत्वात् इति । एतदुक्तं भवति - उत्तरकौलमते प्रधानमेव जगत्कर्तृ । प्रधानत्वादेव शेषभावो नास्ति, शिवस्याभावात् । तस्य परिणतिः पञ्चतत्त्वात्मिका । मनस्तत्त्वादिरूपेण प्रधानात्मिका शक्तिः परिणता । अतः मनःप्रभृतीनां शक्तिपरिणामः, तत्त्वानां स्वरूपपरिणामः । एवं प्रपञ्चं कार्यरूपं स्वस्यामारोप्य कारणरूपेण अवस्थिता । सा च आधारकुण्डलिनीत्यभिधीयते । इतःपरं यद्वक्तव्यमस्ति तदपि `तवाधारे मूले' इत्यादिश्लोकव्याख्यानावसरे निपुणतरमुपपादयिष्यामः ॥ ३५ ॥

३६.
तवेति । तव त्वदीये, आज्ञाचक्रस्थ आज्ञाचक्रे स्थितं, तपनशशिकोटिद्युतिधरं तपनः सूर्यः शशी चन्द्रः तयोः कोटयः, अगणिंतकोटिसङ्ख्याका इत्यर्थः, तासां द्युतिः कान्तिः तां धरतीति धरः, तं परं शम्भुम् । पर इति संज्ञा शम्भोः । परिमिलितपार्श्वं परिमिलितौ पार्श्वौ दक्षिणोत्तरौै यस्य तम् । परा चासौ चिच्च परचित् । परशब्दः शित्संज्ञायां प्रसिद्धः । यं परिचत्संवलितं परशिवं, आराध्यन् प्रसादयन् , भक्त्या भजनप्रीत्या, रविशशिशुचीनां सूर्यचन्द्राग्नीनां, अविषये अगोचरे, अत एव निरालोके आलोकरहिते, अलोके विजने एकान्ते, निवसति, त्वत्सायुज्यं प्राप्येति शेषः । हिः प्रसिद्धौ । भालोकाभुवने ज्योत्स्नामये लोेके सहस्रकमले ।
अत्रेत्थं पदयजना - हे भगवति ! तवाज्ञाचक्रस्थं तपनशशिकोटिद्युतिधरं परं शम्भुं परचिता परिमिलितपार्श्वं वन्दे । यं भक्त्या आराध्यन् रविशशिशुचीनां अविषये निरालोके अलोके भालोकभुवने निवसति हि ।
अत्रेदमनुसन्धेयम् - `तवाज्ञाचक्रस्थं' इति चक्रशब्देन साधकस्य भ्रूमध्यान्तरगतश्रीचक्रान्तर्गतशिवचक्रचतुष्टयं कथ्यते । न तु द्विदलं पद्मं, तवेतिपदानन्वयादिति । एवमुत्तरत्राप्यूह्यम् । अत्र स्वाधिष्टानाग्रे अग्निमण्डलं, अनाहतचक्राग्रे सूर्यमण्डलं, आज्ञाचक्राग्रे चन्द्रमण्डलमिति पूर्वमेव प्रतिपादितम् । अतश्च अग्निसूर्यचन्द्राणां मयूखाः षष्ट्युतरत्रिशतसङ्ख्याकाः आधारचक्रप्रभृति आज्ञाचक्रपर्यन्तमेव विचरन्ति । एतदपिं पूर्वमेव सम्यक् निरूपितम् । आज्ञाचक्रस्थितचन्द्रात् अन्य एव सहस्रकमलस्थितश्चन्द्रः श्रीचक्रात्मकः नित्यकल इत्यपि पूर्वमेव सम्यक् निरूपितम् ॥ ३६ ॥

३७.
विशुद्धाविति - विशुद्धौ विशुद्धिचक्रे ते भवत्याः शुद्धस्फटिकविशदं त्रासरहितस्फटिकोपलसदृशं अतिनिर्मलं व्योमजनकं व्योम्नः आकाशतत्त्वस्य जनकं उत्पादकं, `तस्माद्वा एतस्मादात्मन आकाशस्सम्भूतः' इत्यादिश्रुतेः । आज्ञाचक्रे आत्मतत्त्वात् उत्पन्नं आकाशतत्त्वमित्यर्थः । अत्र आत्मशब्दो मनःपर्यायवचनः । शिवं शिवतत्त्वं सेवे उपासे । देवीं भगवतीम् । अपिशब्दः समुच्चये । शिवसमानव्यवसितां मनःपर्यावचनः । शिवं शिवतत्त्वं सेवे उपासे । देवीं भगवतीम् । अपिशब्दः समुच्चये । शिवसमानव्यवसितां शिवेन समानं व्यबसितं व्यवसायः प्रयत्नः यस्याः तां, स्वयमपि शिवशब्दवाच्येत्यर्थः । ययोः शिवयोः कान्त्याः प्रभायाः, यान्त्याः सरन्त्याः, शशिकिरणसारूप्यसरणेः चन्द्रकिरणसादृश्यमार्गात्, विधूतान्तर्ध्वान्ता विधूतं अन्तर्ध्वान्तं अज्ञानं यस्याप्त्सा, विलसति प्रकशते । चकोरीव चकोरविहगीव, जगती त्रिलोकी ।
अत्रेत्थं पदयोजना - हे भगवति ! ते विशुद्धौ शुद्धस्फटिकविशदं व्योमजनकं शिवं शिवसमानव्यवसितां देवीमपि सेवे ; ययोः यान्त्याः शशिकिरणसारूप्यसरणेः कान्त्यास्सकाशात् जगती विधूतान्तर्ध्वान्ता चकोरीव विलसति ।
अयमर्थः - यथा ज्योत्स्नापानेन चकोरी सन्तुष्टान्तरह्गाः, एवं शिवयोः ज्योत्स्नासदृशप्रभया विधूतान्तर्ध्वान्तः सन्तुष्टान्तरह्गः साधकलोकः इति । 
अत्रेदमनुसन्धेयम् - विशुद्धिचक्रपूजायां सूर्यचन्द्रनिरोधात् षोडशारगतानां श्रीत्रिपुरसुन्दरीप्रभृतीनां षोडशकलानां ज्योत्स्नाशोषणात् तच्चक्रस्थितयोः शिवयोरेव  प्रभया ज्योत्स्नाकार्यमिति ॥ ३७ ॥

३८.
समुन्मीलदिति - समुन्मीलत्संवित्कमलमकरन्दैकरसिकं समुन्मीलत् विकसत् संवित् ज्ञानं, तदेव कमलं, तत्र मकरन्दः पुष्परसः, स चासौ एकश्च, न च एकशब्दस्य पूर्वनिपातः, `विशेषणं विशेष्येण बहुलम्' इति परनिपातात् । यद्वा एकश्चासौ रसिकश्चेति एकरसिकः, मकरन्देन एकरसिकः इति पश्चात् समासः, तं तथोक्तम् । परमहंसस्वरूपयोः शिवयोः हंसत्वारोपणं संविदः कमलत्वारोपणे निमित्तम् । अतः संविदः कमलत्वे सिद्धे एकदेशरूपेण मकरन्देन चर्व्यमाणतैकप्रमाणो रस आरोप्यते । अत एव मकरन्दैकशब्दस्य तृतीयासमासः । भदे सेवे । हंसद्वन्द्वं किमपि अनिर्वाच्यं इदन्तया निर्देष्टुं अशक्यं षड्विंशं तत्त्वं शिवशक्तिसंपुटितं, महतां योगीश्वराणां, मानसचरम् । अत्र मानसशब्देन मनसि मानससरस्त्वं आरोप्यते, मानससरसि हंसनां नित्यवासात् । यदालापात् यस्य हंसद्वन्द्वस्य आलापात् , अष्टादशगुणितविद्यापरिणतिः अष्टादशविद्याः आलापरूपेण परिणता इत्यर्थः । यत् हंसद्वन्द्वं, आदत्ते गृह्णाति । दोषात्-ल्यब्लोपे पञ्चमी, दोषं अवयुत्य गुर्ण-गुणशब्दो दोषाभावस्याप्युपलक्षकः, गुणवत् दोषाभावस्यापि ग्राह्यत्वात् । अखिलं समस्तं, अद्भ्यः उदकेभ्यः, पय इव दुग्घमिव ।
अत्रेत्थं पदयोजना - हे भगवति ! समुन्मीलत्संवित्कमलरन्दैकरसिकं महतां मानसचरं किमपि हंसद्वन्द्वं भजे ; यदालापात् अष्टादशगुणितविद्यापरिणतिः, यत् दोषात् अखिलं गुणं अद्भ्यः पय इव आदत्ते ।
अत्रेदमनुसन्धेयम्-संवित्कमलं अनातहचक्रनामकमिति पूर्वमेवोक्तम् । उपासकाः परमहंसमिथुनं संवित्कमले उपासते इति समयैकदेशिमतम् । अत एव महतां मानसचरमित्युक्तम् । भगवत्पादमत्तं तु - शिखिज्वालारूपः परमेश्वरः शिखिन्या स्वशक्त्या संवलितः अनाहतचक्रे दीपाङ्कुरवत् प्रतिभातीति । यथोक्तं भगवत्पादैः सुभगोदयव्याख्याने -
"शिखिज्वालारूपः समय इह सैवात्र समया । 
तयोस्सम्भेदो मे दिशतु हृदयाब्जैकनिलयः ॥" इति ।
एतदेव अस्माकमपि अभिमतम् ॥ ३८ ॥

३९.
तवेति ॥ तव भवत्याः, स्वाधिष्ठानचक्रे, हुतवहं अग्नितत्त्वं, अधिष्ठाय आश्रित्य, निरतं अनवरतं, तं प्रसिद्धं, ईडे स्तुवे, संवर्तं संवर्तनामकं अग्निं, जननि ! हे मातः ! महतीं महच्छब्दवाच्यां, तां संवर्ताग्निरूपामित्यार्थः, समयाम् । यदालोके दर्शने, लोकान् , भूरादीन् दहति सति, महति क्रोधकलिते, दयार्द्रा कृपाविष्टा, या दृष्टिः आलोकः, शिशिरं शीतलं, उपचारं रचयति ।
अत्रेत्थं पदयोजना-हे जननि ! तव स्वाधिष्ठाने हुतवहं संवर्तमधिष्ठाय निरतं तं ईडे, समयां तां महतीं च ईडे । महति क्रोधकलिते यदालोके लोकान् दहति सति या दयार्द्रा दृष्टिः शिशिरमुपचारं रचयति सा त्वदीया दृष्टिरिति शेषः ।
अत्रेदमनुसन्धेयम्-स्वाधिष्ठानं अग्नितत्त्वोत्पत्तिस्थानम् । तत्र उत्पन्नं अग्निं संवर्ताग्नितया आरोप्य तत्रैव महासंवर्ताग्निज्वालाकारशक्तिरूपतया अवस्थिता शक्तिः संभाव्या । ततः तयोः आलोकेन जगन्ति दग्धानि । तानि जगन्ति पुनः प्रसन्नायाः भगवत्या एव कृपारसपूरिता दृष्टिः मणिपूरतचक्रप्रतिपादिता शिशिरोपचारं रचयतीति स्तुतिमात्रं, न वस्तुत इति ॥ ३९ ॥

४०.
तडित्वन्तमिति । तटित्त्वन्तं तटित् सौदामनी सा अस्यास्तीति तटित्त्वान् तं, शक्त्या तदिद्रूपया, तिमिरपरिपन्थिस्फुरणया तिमिरस्य मणिपूरगतस्य-मणिपूरचक्रं तामिस्रलोक इति प्रागुक्तः - तस्य परिपन्थि विरोधि स्फुरणं यस्यारसा । अनेन स्थिरसौदामिनीत्वं भगवत्याः सूचितम् । इदमपि मेघस्य प्रावृषेण्यत्वसूचकं विशेषणम् । स्फुरन्नानारत्नाभरणपरिणद्धेन्द्रधनुषं स्फुरन्ति च तानि रत्नानि नानाविधानि तैः निर्मितानि आभरणानि भूषणानि तैः परिणद्धं निर्मितं इन्द्रधनुः यस्य तम् `वा संज्ञायाम्' इति नानङ् । नानाविधरत्नकान्तिसंवलिता स्थिरसौदामिनी इन्द्रचापभ्रान्तिं जनयतीति प्रावृषेण्यत्वे हेत्वन्तरम् । यथोक्तं सिद्धघुटिकायाम् - `मणिपूरैकवसतिः प्रावृषेण्यस्सदाशिवः । अम्बुदात्मतया भाति स्थिरसौदामिनी शिवा ॥' इति ॥ तव भवत्याः, श्यामं श्यामवर्णं, मेधं मेघात्मना अवस्थितं पशुपतिं, कमपि इयत्तया निर्देष्टुमशक्यं, मणिपूरैकशरणं मणिपूरमेव एकं शरणं गृहं यस्य तम् । मणिशब्देन मणिधनुरुच्यते, मणिधनुस्स्वरूपत्वात् भगवत्याः ; तया पूर्यते शरणं मणिपूरमिति रहस्यम् । निषेवे नितरां सेवे । वर्षन्तं वृष्टिं कुर्वन्तं हरमिहिरतप्तं हर एव मिहिरः सूुर्यः महासंवर्ताग्निरिति यावत् , तेन तप्तं दग्घं त्रिभुवनम् । 
अत्रेत्थं पदयोजना- हे भगवति ! तव मणिपूरैकशरणं तिमिरपरिपन्थिस्फुरणया शक्त्या तटित्त्वन्तं स्फुरन्नानारत्नाभरणपरिणद्धेन्द्रघनुषं श्यामं हरमिहिरतप्तं त्रिभुवनं वर्षन्तं कमपि मेघं निषेवे ।
अत्रेदमनुसन्धेयम् - मणिपूरस्थाने जलतत्त्वं उत्पन्नमिति प्राक् प्रतिपादितम् । तत्प्रकारः - सूर्यकिरणा एव अग्निसम्भिन्नाः मेघत्वमापन्नाः जलरूपेणेति मणिपूरस्य आघारस्वाधिष्ठानयोर्मध्ये निवेशः । अनाहतोपरिस्थितसूर्यकिरणाः स्वाधिष्ठानाग्निना संवलिताः सन्तः मणिपूरं प्रविश्य जलत्वमापन्नाः तेन जलेन स्वाधिष्ठानाग्निना दग्धं जगत् आप्लावयन्तीति आगमरहस्यम् । अत्र `स्फुरन्नानारत्नाभरणपरिणद्धेन्द्रघनुषम् ' इत्यनेन मौर्वीरहितं धनुरित्याहुः आगमविदः । तच्च श्रूयते अरुणोपनिषदि
तदिन्द्रधनुरित्यज्यम् । अभ्रवर्णेषु चक्षते ।
एतदेव शयोर्बार्हस्पत्यस्य । एतद्रुद्रस्य धनुः  `'
इति । अस्यार्थः - रुद्रस्य मेघात्मकस्य धनुः अज्यं ज्यया मौर्व्या रहितमिति । अवशिष्टानि श्रुतिस्थपदानि सुभगोदयव्याख्याने व्याख्यातानि । एतत्सर्वं अरुणोपनिषदि `योಽपां पुष्पम्' इत्यनुवाे `योಽपाम्' इत्यारभ्य `इमे वै लोका अप्सु प्रतिष्ठिताः' इत्यन्तेन प्रतिपादितम् । उदकात् चन्द्रोत्पत्तिः सूर्योत्पत्तिः अग्न्युत्पत्तिश्च दिवसानां चन्द्रकलात्मकानां तदंशानां नक्षत्राणां च उत्पत्तिः प्रतिपादिता । तदनन्तरं सम्मतित्वेन ऋगप्युक्ता -
तदेषाಽभ्युक्ता । अपाꣳ रसमुदयꣳ सन् । सूर्ये शुक्रꣳसमाभृतम् ।
अपाꣳ रसस्य यो रसः । तं वो गृह्णाम्युत्तमम् । इति ।
ऋचोಽयमर्थः- अपां रसं चन्द्रं उदयंसन्, योगीश्वराः प्राप्नुवन्नित्यर्थः । सूर्ये सूर्यमण्डले शुक्रं अमृतं, समाभृतं सम्यक् आसमन्तात्पूरितम् । चन्द्रमण्डलगलत्पीयूषधाराभिरेव सूर्यस्य निर्वाह इत्यर्थः । अपां रसस्य पुष्परूपस्य चन्द्रमसः, यो रसः बैन्दवस्थानस्थितः नित्यकलात्मकः, तं नित्यकलात्मकं रसं वः युष्मत्सकाशात् । उदकानां प्रस्तुतत्वात् वः इति उदकानामाभिमुख्यं, मणिपूरे उदकमुत्पन्नमिति । ता आपः स्वाधिष्ठानाग्नेः उत्पादिकाः, आज्ञाचक्रस्थितस्य चन्द्रस्य उत्पादिकाः, अनाहतचक्रोपरिस्थितसूर्यस्यापि उत्पादिकाः । अत उक्तं `तं वो गृह्णाम्युत्तमम्' इति । त्तं उत्तमं चन्द्रं सहस्रकमलस्थितं वः सकाशं जानामीत्यर्थः ॥
अस्मिन्नेव अनुवाके -
योप्सु नावं प्रतिष्ठितां वेद । प्रत्येव तिष्ठति ।
इति श्रुतम् । अप्सु उदकतत्त्वात्मके मणिपूरे प्रतिष्ठितां नावं श्रीचक्रात्मिकाम् ॥
तथा च श्रुत्यन्तरम् -
सुत्रामाणं पृथिवीं द्यामनेहसꣳ सुशर्माणमदितिꣳ सुप्रणीतिम् ।
दैवीं नावꣳस्वरित्रामनागसमस्रवन्तीमारुहेमा स्वस्तये ॥
अस्या ऋचोಽयमर्थः - षुञ् अभिषवे । सुनोतीति सुत्रामा अग्निः अग्नितत्त्वं स्वाधिष्ठानगतमित्यर्थः, पृथिवीं मूलाघारस्थितां, द्यां गगनं विसुद्धिस्थितां, अनेहसं कालं मनस्तत्त्वं आज्ञाचक्रस्थितं, सुशर्माणं वायुतत्त्वं, अदितिं अदित्यात्मकं जलतत्त्वं, सुप्रणीतिं सुमार्गे मोक्षे प्रणीतिं प्रकर्षेण नयन्तीम् । दैवीं देव्या इमां चक्रविद्यामित्यर्थः, नावं नौकां संसारसागरतरणोपायभूतां, स्वरित्रां सुदृढानि अरित्राणि लाङ्गलानि यस्यास्सा तां, दुष्कर्मजञ्झापवनैः अचलामिति यावत् । अनागसं अस्रवन्ती स्वयं दृढां आरुहेम तत्प्रवणा भवेम तदेकनिरताः तदुपासनपराः स्यामेत्यर्थः । स्वस्तये मोक्षाय, निरतिशयसुखावाप्तय इति । अवशिष्टं श्रुतिजातं सुभगोदयव्याख्यानावसरे सम्यक् निरूपितमस्माभिः ॥ ४० ॥

४१.
तवेति । तव भवत्याः आधारे आधारचक्रे, मूले मूलाधारचक्र इत्यर्थः । सह साकं, समयया समयसंज्ञया, लास्यपरया लास्ये नृत्ये परं तात्पर्यं यस्याः तया । स्त्रीकर्तृंकं नृत्यं लास्यमित्युच्यते । नवात्मानं आनन्दभैरवं, मन्ये जानामि । नवरसमहाताण्डवनटं नवभिः शृङ्गारादिभिः रसैः महत् अद्भुतं ताण्डवं - पुंकर्तृकं नृत्यं ताण्डवमित्युच्यते । तत्र नटं अभिनेतारम् । उभाभ्यां एताभ्यां आनन्दभैरवीमहाभैरवाभ्यां, उदयविधिं उत्पत्तिं उद्दिश्य । कुत इत्याह - दययेति ।  दग्धलोकस्य पुनरुत्पादननिमित्तं दयया सनाथाभ्यां मिलिताभ्यां, जज्ञे उत्पन्नम् । जनकजननीमत् मातापितृमत् , जगत् प्रपञ्चं, इदं पूर्वोक्तम् । लास्यनाट्य-संविधानप्रतिपादनात् प्रकृतिपुरुषयोः दर्शने जगदुत्पत्तिः, लास्यनृत्तावसानमेव जगत्संहृतिरिति कौलसिद्धान्तः ।
अत्रेत्थं पदयोजना - हे भगवति ! तव मूले आघारे लास्यपरया समयया सह नवरसमहाताण्डवनटं नवात्मानं मन्ये । उदयविधिमुद्दिश्य एताभ्यां उभाभ्यां दयया सनाथाभ्यां इदं जगत् जनकजननीमत् जज्ञे ।
अयं भावः - आधारस्वाधिष्ठानयोः तामिस्रलोकत्वात्, तत्र कौलानां अधिकारात् समयिनां आराधनाभावेಽपि स्वमतानुसारेण सहस्रकमले निषेव्यैव भगवती आधारस्वाधिष्ठानयोः सेव्येति महाभैरवी समयापदेन उच्यत इति ॥
अत्रेदमनुसन्धेयम् - आधारचक्रं त्रिकोणम् , आधारे विन्दुः तिष्ठतीति च तावत् प्रसिद्धम् । अत्र कौलमते त्रिकोणमेव बिन्दुस्थानम् । स एव बिन्दुः तत्र आराध्यः । अत एव कौलाः त्रिकोणे बिन्दुं नित्यं समर्चयन्ति । तत् त्रिकोणं द्विविधं, श्रीचक्रान्तर्गतनवयोनिमध्यवर्तिनी योनिः, सुन्दर्याः तरुण्याः प्रत्यक्षयोनिश्च । श्रीचक्रस्थितनवयोनिमध्यगतयोनिं भूर्जहेमपदृवस्त्रपीठादौ लिखितां पूर्वकौलाः पूजयन्ति । तरुण्याः प्रत्यक्षयोनिं उत्तरकौलाः पूजयन्ति । उभयं योनिद्वयं बाह्यमेव न आन्तरम् । अतः तेषां आधारचक्रमेव पूज्यम् । तत्र स्थिता कुण्डलिनी शक्तिः कौलिनी इत्युच्यते । सैव उपास्या त्रिकोणपूजकानां इति रहस्यम् । एषा कुण्डलिनी शक्तिः बिन्दुरूपिणी निद्राणैव संपूज्या, तस्याः सदा निद्राणस्वाभाव्यात् । सा पूजा तामिस्रा । कुण्डलिनीप्रबोधो यदा स्यात् , तत्क्षणमेव मुक्तिः कौलानाम् । अत एव क्षणमुक्ताः कौला इति व्यवहारः । तत्र सुरामांसमधुमत्स्यादिद्रव्यैः समाराधनं वामाचारप्रवृत्त्या । प्रत्यक्षत्रिकोणे बिन्दुस्थानं मन्मथच्छत्रं कृत्वा संपूजयन्ति, अधोमुखं त्रिकोणं अधोमुखमेव छत्रं पूजयन्ति । दिगम्बरक्षपणकादयस्तु स्त्रियं उत्तानां कृत्वा ऊर्ध्वं त्रिकोणं पूजयन्तीति रहस्यम् । अत्र बहु वक्तव्यमस्ति ; तत्तु अवैदिकमार्गत्वात् स्मरणार्हमपि न भवति । तथापि दङ्मात्रं निषेध्यत्वेन समयमतमार्गप्रदर्शनोपयोगितया उक्तमिति अलं विस्तरेण ।
अथ समयिमतं निरूप्यते - त्रिकोणादि षट्चक्रं आधारादिषट्चक्रात्मना परिणतमिति प्रागेव प्रतिपादितम् । तत्र श्रीचक्रे त्रिकोणं बैन्दवस्थानमिति तावत् सुप्रसिद्धम् । तत्र त्रिकोणत्रयेण अष्टकोणनिर्माणे त्रिकोणादेव बिन्दुस्थानं भवति । तच्च चतुष्कोणमेव । तत्तु सहस्रकमलान्तर्गतं चन्द्रमण्डलमिति पूर्वमेव बहुधा प्रपञ्चितम् । एतत् चतुष्कोणमध्यं बैन्दवस्थानं `सुधासिन्धुः' ; `सरघा' इति बहुधा प्रपञ्चितं पूर्वमेव । एतत् चतुष्कोणमध्यं बिन्दुस्थानमिति बाह्यपूज तरुणीत्रिकोणपूजा च दूरत एव निरस्तेति ध्येयम् । अत एव समयिनां सहस्रकमले समयायाः समयस्य च शम्भोः पूजा । समया नाम-शम्भुना साम्यं पञ्चविधं यातीति समया । समयत्वं शम्भोरपि - पञ्चविधं साम्यं देव्या सह यातीति । अतः उभयोः समप्राधान्येनैव साम्यं विज्ञेयम् । पञ्चविधसाम्यं तु - अधिष्ठानसाम्यं, अवस्थानसाम्यं, अनुष्ठानसाम्यं, रूपसाम्यं, नामसाम्यं चेति पंञ्चविधं समप्रधानयोरेव शिवयोः । यथा - `तवाधारे' इति अधिष्ठानसाम्यमुक्तम्, उभयोः आधारचक्रस्य अधिष्ठानरूपत्वात् । अनुष्ठानसाम्यं `जनकजननीमज्जगदिदम्' इत्यनेन प्रतिपादितम्, उत्पादक्रियायां उभयोः व्याप्रियमाणत्वात् । अवस्थानसाम्यं लास्यताण्डवशब्दाभ्यां प्रतिपादितम् । लास्याताण्डवयोः नृत्यरूपेण एकत्वं उक्तं प्राक् । रूपसाम्यं तु आरुण्यं उभयोः तन्त्रान्तरसिद्धम् - `जपाकुसुमसङ्काशौ मदघूर्णितलोचनौ । जगतः पितरौ वन्दे भैरवीभैरवात्मकौ ॥' इति । यद्वा -`नवात्मानम्' इति रूपसाम्यं नामसाम्यं च प्रतिपादितमिति ध्येयम् । एवमेव इतरत्रापि ऊह्यम् । यथा - `तटित्त्वन्तम्' इत्यादौ तटित्त्वान् तटित्त्वती इति नामरूपसाम्ये । यद्यपि स्थिरसौदामिनीरूपायाः तटिद्रूपत्वात् तद्वत्त्वं नास्ति, तथापि सौदामिन्याः स्थिरत्वमेव सर्वदा तटिद्युक्तत्वमिति तटित्त्वतीति उक्तिः युक्ता इति अनुसन्धेयम् । मणिपूरस्थानम् अधिष्ठानमिति  `मणिपूरैकशरणं' इत्यनेन अधिष्ठानसाम्यमुक्तम् । `स्फुरन्नानारत्नाभरणपरिणद्धेन्द्रधनुष्ठम्' इत्यनेन `वर्षन्तं' इत्यनेन `वर्षन्तं' इत्यनेन च प्रावृषेण्यत्वावस्थानसाम्यं प्रतिपादितम् । `तव स्वाधिष्ठाने' इत्यादिश्लोके `स्वाधिष्ठाने' इत्यनेन अधिष्ठानसाम्यं उक्तम् । `महतीं' इत्यनेन महासंवर्तात्मकरूपनामसाम्ये प्रतिपादिते । स्वाधिष्ठानगताग्निसंश्रयणं अवस्थानसाम्यम् । `लोकान् दहती'ति अनुष्ठानसाम्यं प्रतिपादितम् । अनाहतचक्रे अनाहतं अधिष्ठानमिति अधिष्ठानसाम्यमुक्तम् । हुतभुक्कणिकारूपतया रूपसाम्यं नामसाम्यं च । निवातदीपत्वोक्त्या अवस्थानसाम्यम् । वायुतत्त्वोत्पादकत्वं अनुष्ठानसाम्यमिति रहस्यम् । विशुद्धिचक्रं अधिष्ठानसाम्यं उक्तम् । `शुद्धस्फटिकविशदं' इत्यनेन रूपसाम्यं उक्तम् । `व्योमजनकं' इत्यनेन अनुष्ठानसाम्यं उक्तम् । `शिवं सेवे' इत्यनेन नामसाम्यम् । `शशिकिरणसारूप्यसरणेः' इत्यनेन अवस्थानसाम्यमिति । `तवाज्ञाचक्रस्थं' इत्यनेन अधिष्ठानसाम्यमुक्तम् । `तपनशशिकोटिद्युतिधरं' इत्यनेन रूपसाम्यमुक्तम् । `परं शम्भुं' इत्यनेन नामसाम्यमुक्तम् । `यमाराध्यन् भक्तद्या' इत्यनेन अवस्थानसाम्यमुक्तम् । मुक्तिप्रदत्वमनुष्ठानसाम्यमिति साम्यपञ्चकं विज्ञेयम् । एतत् अतिरहस्यं शिष्यानुजिघृक्षया प्रकाशितम् ।
अतः समयपूजकाः समयिनः । तेषां षट्चक्रपूजा न नियता, अपि तु सहस्रकमल एव पूजा । सहस्रकलमपूजा नाम सहस्रकमलस्य बैन्दवस्थानत्वेन तन्मध्यगतचन्द्रमण्डलस्य चतुरश्रात्मना, तन्मध्यबिन्दोः पञ्चविंशतितत्त्वातीतषड्विंशात्मकशिवशक्तिमेलनरूपसादाख्यात्मना च अनुसन्धानम् । अत एव समयिमते बाह्याराधनं दूरत एव निरस्तम् । षोडशोपचाररूपपूजाङ्गकलापश्च ततोಽपि दूरत एव ॥
तथाहि - आधारादिषट्चक्राणां त्रिकोणादिषट्चक्रत्वेन तादात्म्यम्, बिन्दुस्थानस्य चतुरश्र सहस्रकमलत्वेन तादात्म्यं बिन्दुशिवयोस्तादात्म्यम् । एवं देवीशिवयोस्तादात्म्यमिति तादात्म्यत्रयम् । चक्रमन्त्रयोः ऐक्यं पूर्वमेवोक्तमिति, तेन सह चतुर्धा ऐक्यं समयिनां समयाराधनमिति महत् रहस्यम् ॥
अत्र किंचित् उच्यते - समयिनां चतुर्विधैक्यानुसन्धानमेव भगवत्याः समाराधनमित्येतत् सर्वसम्मतम् । केचित्तु षोढा ऐक्यमाहुः । यथा-नादबिन्दुकलातीतं भागवतं तत्त्वमिति सर्वागमरहस्यम् । नादः - परापश्यन्तीमध्यमावैखरीरूपेण चतुर्विधः इति प्रागेवेक्तम् । परा त्रिकोणात्मिका, पश्यन्ती अष्टकोणचक्ररूपिणी, मध्यमा द्विदशाररूपिणी, वैखरी चतुर्दशाररूपिणी । शिवचक्राणां अत्रैव अन्तर्भावः प्रतिपादित इति चतुश्चक्रात्मकं श्रीचक्रं नादशब्दवाच्यम् । बिन्दुर्नाम-षट्चक्राणि मूलाधारस्वाधिष्ठानमणिपूरानाहतविशुद्ध्याज्ञात्मकानि बिन्दुशब्दवाच्यानि पूर्वमेव उक्तानि । कलाः पञ्चाशत् , षष्ट्युत्तरत्रिशतसङ्क्याका वा । एवं नादबिन्दुकलातीता भगवतीति । सहस्रकमलं बिन्द्वतीतं बैन्दवस्थानात्मकं सुधासिन्ध्वपरपर्यायं सरघाशब्दवाच्यम् । नादातीततत्त्वं तु त्रिपुरसुन्दर्यादिशब्दाभिधेयम् `दर्शा दृष्टा दर्शाता' इत्याद्यपरपर्याय- `क ए ई ल ह्रीम्' इत्यादिमन्त्रवर्णनामक -पञ्चाशद्वर्णात्मक-षष्ट्युत्तरत्रिशतसङ्ख्यापरिगणितमहाकालात्मक - पञ्चदशकलातीता सादाख्या श्रीविद्यापरपर्याया चित्कलाशब्दवाच्या ब्रह्मविद्यापरपर्याया भगवतीति नादबिन्दुकलातीतं भागवतं तत्त्वमिति  तत्त्वविद्रहस्यम् । अत्र नादबिन्दुकलानां परस्परैक्यानुसन्धानं षोढा भवतीति षोढा ऐक्यमाहुः ॥ एवं भगवतीं षड्विधैक्येन सम्भाव्य पूजयित्वा सादाख्यायां विलीनो भवति । तदनन्तरं षड्विधैक्यानुसन्धानमहिम्ना गुरुकटाक्षमञ्जातमहावेधमहिम्ना च भगवती झडिति मूलाधारस्वाधिष्ठानात्मकचक्रद्वयं भित्वा मणिपूरे प्रत्यक्षं प्रतिभाति । महावेधप्रकारः - पूर्वं अम्यासदशायां गुर्वेकपरतन्त्रः महाविद्यां गुरुमुखादेव स्वीकृत्य ऋषिच्छन्दोदेवतापूर्वकं मूलमन्त्रस्य शुष्कजपं गुरूपदिष्टमार्गेण कुर्वन् आश्वयुजशुक्लपक्षे महानवमीशब्दाभिधेयाष्टम्यां निशीथमये गुरोः पादोपसङ्ग्रहणं कर्तुव्यहस्तमस्तकसंयोग - पुनर्मन्त्रोपदेश - षट्चक्रपूजाप्रकारोपदेश - षड्विधैक्यानुसन्धानोपदेशवशात् महावेधः शैवः सादाख्यायाः प्रकाशरूपो जायते इति गुरुरहस्यम् ॥ एवं महावेधे जाते भगवती मणिपूरे प्रत्यक्षा भवति । सा समाराध्या । अर्ध्यपाद्यादिभूषणप्रतिपादनपर्यन्तं पूजाकलापं मणिपूरे निर्वर्त्य अनाहतमन्दिरं भगवतीं नीत्वा, धूपादिनैवेद्यहस्तप्रक्षालनान्तं कर्मकलापं तत्रैव समाप्य, विशुद्धौ भगवतीं सिंहासनासीनां सखीभिः सल्लापान् सम्भाषमाणां शुद्धस्फटिकसदृशैः मणिभिः पूजयेत् । शुद्धस्फटिकसदृशमणयो न मौक्तिकादयः, किंतु तदीयषोडशदलगतषोडशचन्द्रकला इति रहस्यम् । एवं संपूज्य आज्ञाचक्रं नीत्वा देवीं कामेश्वरीं नीराजनविधिभिः अनेकैः संप्रीणयेत् । अत एव उक्तं कर्णावतंसस्तुतौ मदीयायाम् -  "आज्ञत्मकद्विदळपद्मगते तदानीं विद्युन्निभे रविशशिप्रयतोत्कटाभे । गण्डस्थलप्रतिगलत्करदीपजाल-कर्णावतंसकलिके कमलायताक्षि ॥" इति । एवमाज्ञाचक्रे नीराजनविधिं कृत्वा संप्रीणयेत् । तदनन्तरं झडिति विद्युल्लतेध सहस्रकमलं अनुप्रविष्टा सुधाव्धौ पञ्चकल्पतरुच्छायायां मणिद्वीपे सरघामध्ये सदाशिवेन सार्धं विहरमाणा वर्तते । तदा तिरस्करिणीं प्रसार्य समीपे मन्दिरे स्वयं निवसेत् । यावत् भगवती विनिर्गता पुनः मूलाधारकुण्डं प्रविशति तावत्पर्यन्तं स्थातव्यमिति समयमततत्त्वरहस्यम् ।
अत्र शङ्करभगवत्पादानां चतुर्विधैक्यानुसन्धानानन्तरं मणिपूरे प्रत्यक्षायाः भगवत्याः स्वरूपं  `क्वणत्काञ्चीदामा' इत्यादिध्यानप्रतिपादितं चतुर्भुजं धनुर्वाणपाशाङ्कुशयुक्तहस्तम् । तन्मतानुसारिणामपि तथैव प्रतिभाति भगवती ॥
अस्माकं तु षड्विधैक्यानुसन्धानानन्तरं मूलाधारद्विकं भित्वा मणिपूरे प्रसन्ना भगवती दशभुजा धनुर्वाणपाशाङूकुशवरदाभयपुस्तकाक्षमालावीणाहस्ता । मन्मतैकदेशिनां पाशाङ्कुशपुण्ड्रेक्षुचापपुष्पबाणजपमालिकाशुकाभयवरदकरा करद्वयवक्षस्स्थलस्थापितवीणा । उभयमस्माकं सम्मतमेव । कर्णावतंसस्तुतौ मदीयायाम् - "भवानि श्रीहस्तैर्वहसि फणिपाशं सृणिमधो धनुः पौण्ड्रं पौष्पं शरमथ जपस्रक्शुकवरम् । अथ द्वाभ्यां मुद्रामभयवरदानैकरसिके क्वणद्वीणां द्वाभ्यामुरसि च कराभ्यां च बिभृषे ॥" समयिनां प्रत्यक्षं परिदृश्यमाना आस्ते भगवती । समयिनां सहस्रकमलपर्यन्तं आन्तरपूजा कर्तव्या । सहस्रकमले तु तिरस्करिणीप्रसारणपर्यन्तं दर्शनमेव समाराधनम् । यदुक्तं सुभगोदये - "सूर्यमण्डलमध्यस्थां देवीं त्रिपुरसुन्दरीम् । पाशाङ्कुशधनुर्वाणहस्तां ध्यायेत्सुसाधकः ॥ त्रैलोक्यं मोहयेदाशु वरनारीगणैर्युतम् ॥" इति ॥ चर्चास्तोत्रेಽपि कालिदासकृते - "ये चिन्तयन्त्यरुणमण्डलमध्यवर्तिरूपं तवाम्ब नवयावकपङ्करम्यम् । तेषां सदैव कुसुमायुधबाणभिन्नवक्षस्स्थला मृगदृशो वशगा भवन्ति ॥" इति ॥
अत्र समयिनां बाह्यपूजानिषेघात् सूर्यमण्डलान्तर्गतत्वेन पूजनं निषिद्धिमित्याहुः । तन्न, ब्रह्माण्डस्थितपिण्डाण्डस्थितचन्द्रसूर्ययोः ऐक्यात् सूर्यस्य चन्द्रकलामृतनिष्यन्दवशात् उज्जीवनात् । यतः `अपाँ रसमुदयँसन्' इत्यादिश्रुत्या प्रतिपादितमिति प्राक् प्रतिपादितम् । अतः चन्द्रकलाविद्यायाः सूर्यसम्पर्कात् तेजस्तिरोधानं स्यादिति केचन सङ्गिरन्ते ; तदपि अपास्तं वेदितव्यम् । अत एव पिण्डाण्डब्रह्माण्डचन्द्रयोरैक्यात् चन्द्रमण्डलान्तर्गतत्वेन चन्द्रकलाविद्यायाः पूजनं युज्यते ।
यत्तु पूर्वोक्तं चन्द्रविग्बगतत्वेन देव्याः पूजननिषेधवचनम् , तत्तु आन्तरचन्द्रस्य आज्ञाचक्रोपरि स्थितस्य सहस्रकमलान्तर्गतचन्द्रकलामृतनिष्यन्दैः उज्जीवनमिति तत्र तस्याः पूजानिर्बन्धो नास्तीति, अत एव पिण्डाण्डब्रह्माण्डचन्द्रयोरैक्यात् ब्रह्माण्डस्थितचन्द्रमण्डलेಽपि पूजानिर्बन्धो नास्तीत्येवंपरम् ।
एवं हृदयकमल एव समाराधिता भगवती ऐहिकानि फलानि सर्वाणि ददाति । यदा वशिन्यादियुक्ता ध्याता सारस्वतं ददाति । यावकरसाप्लुता ध्याता वशीकरणं ददाति । `मुखं विन्दुं कृत्वा' इत्यादिना ध्याता तादृशं फलं ददाति । हृदयकमले एव होमादिकं तर्पणादिकं च कार्यं ऐहिकफलसाधनमिति `स्मरं योनिं लक्ष्मीम्' इत्यादिश्लोकव्याख्यानावसरे निपुणतरमुपपादितम् । अतः समयिनां ऐहिकामुष्मिकफलसाधनोपायः आन्तरपूजेति समयमततत्त्वम् । 
अत्र भगवत्पादैः आधारकमलादिक्रमं विहाय आज्ञाचक्रादिक्रमेण अवरोहक्रमेण पूजाप्रकारः कथितः । अयमाशयः - `आत्मन आकाशस्सम्भूतः । आकाशाद्वायुः । वायेरग्निः । अग्नेरापः । अद्भ्यः पृथिवी ।' इति श्रौतक्रममवलम्ब्य अवरोहक्रम उक्तः । अत एव स्वाधिष्ठानानन्तरभाविनःमणिपूरस्य तदधःप्रदेशे निरूपणं युज्यते । आधारस्वाधिष्ठा नानन्तरं मणिपूरकावस्थानमिति सर्वयोगशास्त्रसिद्धम् । तदपि संवर्ताग्निदग्धस्य जगतः उज्जीवनानन्तरं उत्पत्तिं वक्तुमित्यवगन्तव्यम् । एतच्च शुकसंहितायां `श्रृणु देवि प्रवक्ष्यामि' इत्यारभ्य एकनवतिश्लोकैः, श्रीचक्रस्य षट्चक्राणि प्रस्तुत्य `इदानीं संप्रवक्ष्यामि' इत्यारभ्य सार्धशत्या श्लोकैश्च सप्रपञ्चं प्रतिपादितम् । तत् तत एवावधार्यम् ।
न च `ऊर्ध्वमूलमवाक्छाखं वृक्षं यो वेद संप्रति' इति श्रुतेः देररूपवृक्षस्य शिर एव मूलं, करचरणाद्यवयवाश्शाखाः, अतश्च षट्कमलानां कदलीकुसुमोपमानानां अधोमुखानां अवरोहक्रमेण कमलान्युक्तानीति तत्र पूजा सुकरेति तदानुगुण्येन भगवत्पादैरुक्तमिति वाच्यम्ः तादात्म्यध्यानव्यतिरेकेण पूजायाः असंभवात् । सम्भवे वा श्रीचक्रगतत्रिकोणादिषट्चक्राणां अधोमुखत्वाभावात्, "मूलाधारस्थितामेव देवीं सुप्तां प्रबोधयेत्" इति । तत्रैव प्रबोधनियमात्, मूलाधारादिक्रमेणैव पूजा समयिनां कौलादीनां च कार्येति परमगुरुमुखादेव अवगतं रहस्यम् । वामकेश्वरतन्त्रे आत्मपूजायां विशेष उक्तः -
पाशाङ्कुशौ तदीयौ तु रागद्वेषात्मकौ स्मृतौ ।
शब्दस्पर्शादयो बाणाः मनस्तस्याभवद्धनुः ॥ १ ॥
करणेन्द्रियचक्रस्थां देवीं संवित्स्वरूपिणीम् ।
विश्वाहङ्कारपुष्पेण पूजयेत्सर्वसिद्धिभाक् ॥ इति ।
इयं उपासना । विधिः क्रियात्मको नादरणीयः ॥ ४१ ॥
इति श्रीमहोपाध्यायलक्ष्मीधरदेशिकेन कृतायां सौन्दर्यलहरीव्याख्यायां लक्ष्मीघराख्यायामानन्दवर्णनपरानन्दलहर्याख्यः प्रथमस्तरङ्गः ॥

द्वितीयो भागः
४२.
गतैः प्राप्तैः, माणिक्यत्वं रत्नभावं, गगनमणिभिः द्वादसादित्यैः । तेषां अत्यन्तसन्निकृष्टसेवार्थं भूषणगतमणित्वं युज्यते । सान्द्रघटितं सान्द्रं नीरन्ध्रं यथा भवति तथा घटितं खचितं, किरीटंं मकुटं, ते हैमं हेम्नो विकारं, हिमगिरिसुते  ! हे पार्वति ! कीर्तयति वर्णयति, यः, स कवीन्द्रः, नीडेयच्छायाच्छुरणशवलं नीडं गोलं तत्र खचितं नीडेयं रत्नजातं तस्य छाया तया छुरणेन व्यापनेन शवले शवलवर्णं, चन्द्रशकलं चन्द्रखण्डं, धनुः कोदण्डं, शौनासीरं शुनासीरः इन्द्रः तस्य संबन्धि शौनासीरं, किमिति न निवध्नाति धिषणां बुद्धिम् ॥ अत्रेत्थं पदयोजना - हे हिमगिरिसुते ! माणिक्यत्वं गतैः गगनमणिभिः सान्द्रघटितं हैमं ते किरीट यः कीर्तयति सः नीडेयच्छायाच्छुरणशबलं चन्द्रशकलं शौनासीरं घनुरिति धिषणां किं न निवध्नाति । अयं भावः-किरीटवर्णना कर्तुमुद्युञ्जानः कवीश्वरः तत्र स्थिता चन्द्ररेखां नानारत्रमणिकान्तिच्छुरिता दृष्ट्वा इन्द्रचापत्वेन कथं नाशङ्कते ? अवश्यं तस्य तच्छङ्का जायत एवेति । अत्र उत्प्रेक्षालङ्कारः, चन्द्रशकलस्य इन्द्रचापत्वेनोत्प्रेक्षेणात् । यद्वा - अपह्नवालङ्कारः, इदं चन्द्रशकलं न भवति ; अपि तु इन्द्रचाप इत्यपह्नवस्य प्रतिभानात् । यद्वा - सन्देहालङ्कारः, अयमिन्द्रचापः उत चन्द्रशकलमिति संशयात् । यद्वा - अतिशयोक्तिरलङ्कारः, इन्दुशकलस्य इन्द्रचापत्वेन अध्यवसानात् ; स्वधिषणां इन्द्रचापे किमिति न निबध्नाति इति सामान्योक्तेः । एतेषां मध्ये एकस्य प्राधान्यं इतरस्योपसर्जनत्वमिति विनिगमकप्रमाणाभावात्  सन्देहसङ्करः । (उत्प्रेक्षातिशयोक्ती स्पष्टे । अपह्नवस्तु तल्लिङ्गाभावादपि किमिति धिषणां न निबध्नाति इत्यपह्नवोल्लेखस्य शक्यत्वात् । सन्देहस्तु चन्द्रशकले दृष्टे इन्द्रचापस्य स्मृत्यारूढत्वात् उल्लेखयितुं शक्य एवेति सन्देहसङ्कर एव ज्यायान् ) ॥ ४२ ॥

४३.
धुनोतु अपनुदतु, ध्वान्तं अन्तस्तिमिरं, नः अस्माकं, तुलितदलितेन्दीवरवनं तुलितं सदृशीकृतं दलितं भिन्नं, विकसितमित्यर्थः, इन्दीवराणां नीलोत्पलानां वनं यस्य तत् । घनस्निग्धश्लक्ष्णं घनं सान्द्रं अविरलं स्निग्घं स्नेहयुक्तमिव स्थितं श्लक्ष्णं मृदु । एवमेतेपां विशेषणानां समासः । चिकुरनिकुरुम्बं चिकुराणां केशानां निकुरुम्वं समूहः केशपाशः धम्मिल्ल इत्यर्थः । तव भवत्याः, शिव ! भगवति ! यदीयं यस्य धम्मिल्लस्य सम्वन्धि, सौरभ्यं परिमलं, सहजं स्वभावसिद्धं उपलब्धुं समाक्रष्टुं, सुमनसः पुष्पाणि, वसन्ति आसते । अस्मिन् धम्मिल्ले, मन्ये ध्रुवं, वलमथनवाटीविटपिनां वलमथनः बलारिः वबयोरभेदोपचारः अनुप्रासार्थमङ्गीकृतः - तस्य वाटी उद्यानं तत्र विटपिनः कल्पवृक्षाः तेषाम् । अत्रेत्थं पदयोजना - हे शिवे ! तुलितदलितेन्दीवरवनं घनस्निग्धश्लक्ष्णं तव चिकुरनिकुरुम्बं नः ध्वान्तं धुनोतु । यदीयं सहजं सौरभ्यं उपलब्धुं अस्मिन् बलमथनवाटीविटपिनां सुमनसः वसन्तीति मन्ये । अत्र उत्प्रेक्षालङ्कारः, केशपाशवासनार्थमेव धृतानां कल्पवृक्षकुसुमानां अन्यथात्वेनोत्प्रेक्षणात् । तल्लक्षणम् - सम्भावनमथोत्प्रेक्षा प्रकृतस्य परेण यत् ॥ इति । तुलितदलितेन्दीवरवनमित्यत्र उपमालङ्कारः । अनयोस्प्तंसृष्टिः, तिलतण्डुलवत् संसृज्यमानत्वात् । क्षीरनीरवत् संबन्धः सङ्करः ॥ ४३ ॥

४४.
तनोतु विस्तारयतु दिशत्वित्यर्थः । क्षेमं योगक्षेमात्मकं शुभं नः अस्माकं, तव वदनसौन्दर्यलहरीपरीवाहस्रोतस्सरणिरिव-इदमेकं पदम् , `इवेन सह नित्यसमासो विभक्त्यलोपः पूर्वपदप्रकृतिस्वरत्वं च, इति नियमात् । वदनं मुखं तस्य सौन्दर्यस्य सुन्दरभावस्य लहरी उत्सेकः तस्य परीवाहः प्रवाहः' `उपसर्गस्य घञ्यमनुष्ये बहुलम्' इति परिशब्देकारस्य दीर्घः । तत्र स्रोतस्सरणिरिव स्रोतसः प्रवाहस्य सरणिरिव मार्ग इव स्थिता, सीमन्तसरणिः सीमन्ते धम्मिल्लमध्यप्रदेशे सरणिः सरण्याकाराकारिता रेखा, वहन्ती धारयन्ती, सिन्दूरं सिन्दुरपरागं, प्रबलकबरीभारतिमिरद्विषां प्रबलाः केशपाशात्मना लब्धजन्मतया प्रबलाः ते च ते कबरीभाराः, त एव केशपाशनिचया एव तिमिराणि तान्येव द्विषः शत्रवः तेषां, बृन्दैः समूहैः, बन्दीकृतं बन्दीग्रहणावरुद्धम् । इव इति सम्भावनायाम् । कविप्रौढोक्तिस्थले इवशब्दस्य सम्भावनैवार्थः, अन्यत्र सादृश्यमिति विवेकः । नवीनार्ककिरणं नवीनः प्रातःकालीनः अर्कः सूर्यः तस्य किरणः तम् ॥ अत्रेत्थं पदयोजना - हे भगवति ! तव वदनसौन्दर्यलहरीपरीवाहस्रोतस्सरणिरिव स्थिता तव सीमन्तसरणिः प्रबलकबरीभारतिमिरद्विषां बृन्दैः बन्दीकृतं नवीनार्ककिरणमिव सिन्दूरं वहन्ती नः क्षेम तनोतु । अत्र उत्प्रेक्षालङ्कारः; सीमन्तसरणेः स्रोतस्सरणित्वेनोत्प्रेक्षणात् । न चायसुपमालङ्कारः ; स्वतस्सिद्धमनुपजीव्य कविप्रौढोक्तिमेवोपजीव्योत्थानात् ; न च सम्भावनापरम्येवशब्दस्य समासविधानाभावात् उपमैवेति वाच्यम् । `इवेन सह' इति सामान्येनोभयार्थस्य इवशब्दस्य ग्रहणात् उभयत्रापि समासोಽस्तीति ध्येयम् । उत्तरार्धेಽप्युन्प्रेक्षालङ्कारः ; सिन्दूरस्य सूर्यकिरणात्मना सम्भावनात् । कबरीभारस्य तिमिरत्वारोपणात् रूपकालङ्कारोಽपि वर्तते । एवमनयोरङ्गाङ्गिभावेन सङ्करः ; सम्भावनां प्रति रूपकस्य निमित्तत्वात् ॥ ४४ ॥

४५.
अरालैः कुटिलैः, स्वाभाव्यात् स्वभावतः, अलिकलभप्तश्रीभिः अलिकलभैः भ्रमरपोतैः सश्रीभिः समानाभैः । समासान्तविधेरनित्यत्वात् कप्रत्ययाभावः । अलकैः चूर्णकुन्तलैः, परीतं परितः इतं परीतं व्याप्तं ते तव, वक्त्रं परिहसति, तत्तुल्यं न भवतीत्यर्थः। पङ्केरुहरुचिं पङ्केरुहस्य कमलस्य रुचि सौभाग्यं, दरस्मेरे दरमीषत् स्मेरो विकासः यस्य तादृशे, यस्मिन् दशनरुचिकिञ्जल्करुचिरे दशनानां दन्तानां रुचय एव किञ्जल्काः केसराः तैः रुचिरे सुभगे, सुगन्धौ सुपद्मगन्धौ, माद्यन्ति नन्दन्ति । स्मरदहनचक्षुर्मधुलिहः स्मरदहनस्य स्मरारेः ईश्वरस्य चक्षूंष्येव मधुलिहः भ्रमराः । जितमन्मथस्पापि वदनसौन्दर्यदर्शनं मादनहेतुरिति किमु वक्तव्यं त्वद्वदनसौन्दर्यस्वरूपमिति भावः । अत्रेत्थं पदयोजना - हे भगवति ! स्वाभाव्यादरालैः अलिकलभसश्रीभिः अलकैः परीतं ते वक्त्रं पङ्केरुहरुचि परिहसति । दरस्मेरे दशनरुचिकिञ्जल्करुचिरे सुगन्धो यस्मिन् स्मरदहनचक्षुर्मधुलिहो माद्यन्ति । अत्र उपप्रालङ्कारः, पङ्केरुहरुचि परिहसतोत्यनेन वक्त्रस्य कमलसादृश्यप्रनीतेः । अलिकलभसश्रीभिरित्यत्र उपमालङ्कारः । अनयोरङ्गाङ्गिभावेन सङ्करः । दशनरुचिकिञ्जल्करुचिरे इत्यत्र रूपकालङ्कारः, दशनरुचीनां किञ्जल्कत्वे नारोपणात् । स्मरदहनचक्षुर्मधुलिहः इत्यत्र रूपकालङ्कारः ; चक्षुषा मधुलिट्त्वेनारोपणात् । अनयोरङ्गाङ्गिभावेन सङ्करः सङ्करद्वयस्य संसृष्टिः ॥ ४५ ॥

४६.
ललाटं निटिलं, लावण्यद्युतिविमलं लावण्यं तारल्यमेव द्युतिर्ज्योत्स्ना तया विमलं स्निग्धं, आभाति आ समन्ताद्भाति । तव यत् द्वितीयं तत् मन्ये शङ्के । मकुटघटितं किरीटकलितं चन्द्रशकलं चन्द्रार्धखण्डम्, विपर्यासन्यासात् - ललाटं अवाक्वोणं वर्तते ; चन्द्रशकलं ललाटस्योपरि ऊर्ध्वशृङ्गं वर्तते ; उभयोर्विषर्यासन्यासः श्रृङ्गचतुष्कसम्मेलनं, तस्मात् उभयमपि ललाटचन्द्रशकले, समभूय मिलित्वा, चकारोಽतिशयवाची । मिथः अन्योन्यं सुधालेपस्यूतिः सुधायाः अमृतस्य लेपः विलेपनं तस्य स्यूतिः सीवनं यस्य सः अमृतरससान्द्र इत्यर्थः । परिणमति ताद्रूप्यं भजति, तदाकाराकारित इत्यर्थः । राकाहिमकरः राकायां पूर्णिमायां हिमकरश्चन्द्रः ! अत्रेत्थं पदयोजना - हे भगवति ! तव यत् ललाटं लावण्यद्युतिविमलं आभाति तत् मकुटघटितं द्वीतीयं चन्द्रशकलं मन्ये । यत् (यस्मात्कारणात्) उभयमपि विपर्यासन्यासात् मिथः सम्भूय च सुधालेपस्यूतिः राकाहिमकरः परिणमति ॥ पूर्णिमायां सम्पूर्णता चन्द्रस्य कथं भवेत्, किरीटे अर्धदेहाविष्टतया चन्द्रः परिदृश्यत इति पूर्णिमाचन्द्रं निमित्तीकृत्य ललाटमुत्प्रेक्ष्यते ॥ अत्र उत्प्रेक्षालङ्कारः, ललाटस्थ अर्धचन्द्रत्वेनोत्प्रेक्षणात् । यद्वा-द्वितीयार्धे अतिशयोक्तिरलङ्कारः, राकाहिमकरस्य ललाटकिरीटघटितचन्द्ररेखाद्वितयनिर्माणासम्बन्धेಽपि सम्बन्धकथनात् । अत्र कविकल्पितबस्तुवृत्तसौन्दर्ययोरभेदाध्यवसायः । उत्ग्रेक्षातिशयोक्त्योः अङ्गाङ्गिभावेन सङ्करः । `अध्यवसायव्यापारप्राधान्ये उत्प्रेक्षा' `अध्यवसितप्राधान्ये त्वतिशयोक्तिः'। सूत्रद्वयस्यायमर्थः - अध्यवसायविषयभूते अध्यवसानक्रियारूपस्य व्यापारस्य प्राधान्यं यत्र तत्रोत्प्रेक्षोत्थानम् । यदा अध्यवसायविषयभूते अध्यवसितस्यैव प्राधान्यं प्रतीयते, तदा अतिशयोक्तेरुत्थानम् । अध्यवसायो नाम-निश्चयज्ञानम् । तच्च कविप्रौढोक्तिसिद्धम् , न वास्तवम् । उत्प्रेक्षास्तु अध्यवसानक्रियाप्राधान्यस्य द्योतकाः । `मन्ये शङ्के ध्रुवम्' इत्येवमादयः स्वरूपोत्प्रेक्षाद्योतकाः । हेतूत्प्रेक्षाया हेतुरेव, फलोत्प्रेक्षायां फलमेव द्योतकम् । अत एव स्वरूपोत्प्रेक्षायां इवाद्यभावे हेतुफलयोरसम्भवात्, अतिशयोक्त्युत्प्रेक्षयोः भेदाभावात् सैवोत्प्रेक्षा अतिशयोक्तौ अन्तर्भूतेति दिङ्मात्रमुक्तम् ॥ ४६ ॥

४७. 
भ्रुवौ भ्रूवल्ली, भुग्ने अवाक्छृङ्गतया वलयिते, किंचित् नात्यन्तं भुवनभयभङ्गव्यसनिनि ! भुवनानां जगतां भयस्य उपद्रवस्य भङ्गे नाशकरणे व्यसनं तदेकप्रवणता अस्या अस्तीति भुवनभयभङ्गव्यसनिनी तस्यास्सम्बुद्धिः । त्वदीये भवत्सम्बन्धिन्यौ, नेत्राभ्यां अक्षिभ्यां, मधुकररुचिभ्यां मधुकराणां भ्रमराणामिव रुचिः शोभा ययोस्ताभ्यां मधुकराकराकारिताभ्यामित्यर्थः । धृतगुणं धृतः सम्पादितः गुणः ज्यावल्ली यस्य तत् , धनुः चापं, मन्ये शङ्के । सव्येतरकरगृहीतं सव्यो दक्षिणः तदितरो वामः स चासौ करश्च तेन गृहीतम् । सव्येतरशब्देन एकेनैव हस्तैन सर्वदा धृतम् , न तु बाणप्रयोगार्थमिति सूच्यते । रतिपतेः मन्मथस्य, प्रकोष्ठे मणिबन्धे, मुष्टौ अंगुलीनां ग्रन्थौ, अयं मुष्टिशब्दः अनुशासनवशात् स्त्रीलिङ्गोಽपि प्रयोगबाहुळयात् पुल्लिङ्गतामापन्नः गण्डूषशब्दवत् । यथा `उदरं परिमाति मुष्टिना' इति नैषधे प्रयोगः । स्थगयति स्थगनं छादनं कुर्वति सति, निगूढान्तरं निगूढे अन्तरे मौर्वीदण्डयोर्यस्य तत्, उमे ! हे पार्वति । अत्रेत्थं पदयोजना - हे उमे ! भुवनभयभङ्गव्यसनिति ! त्वदीये किञ्चिद्भुग्ने भ्रुवौ मधुकररुचिभ्यां नेत्राभ्यां धृतगुणं रतिपतेः सव्येतरकरगृहीतं प्रकोष्ठे मुष्टौ च स्थगयति सति निगूढान्तरं धनुर्मन्ये । अत्र भ्रुवौ धनुरिति रूपकम् , भ्रुवोः धनूरूपेण निरूपणात् । अत एव द्विवचनैकवचनयोः सामानाधिकरण्यं भ्रुवौ धनुरिति । अयं भावः - विशेषणं चतुर्विधम्, व्यावर्तकविशेषणं, उपरञ्जकविशेषणं, उपलक्षणविशेषणं, उपाधानविशेषणं चेति । तत्र व्यावर्तकविशेषणं नीलोत्पलमित्यादौ, तत्र नैल्यस्य श्वेतादिव्यावर्तकत्वात् । उपरञ्जकविशेषणं द्विविधम् - उपरञ्जनस्य आरोपविषयगोचरत्वेन, आरोप्यमाणगोचरत्वेन चेति । तत्र आरोपविषयगोचरत्वं  `मुखं चन्द्रः' इत्यादौ । तत्र चन्द्रत्वेन मुखस्य उपरञ्जनम् । अत एव लिङ्गभेदेಽपि विशेषणविशेष्यभावः सिद्धः । `स तदुच्चकुचौ भवन्' इति नैषधे । तत्र सः इति कलश एकः, द्वौ कुचौ, उभयोर्विशेषणविशेष्यभावः। आरोप्यमाणविशेषणं तु -`तिरस्करिण्यो जलदा भवन्ति'। अत्र आरोप्यमाणतिरस्करिणीत्वं आरोपविषयात्मतया स्थितम् । एतच्च पूर्वमेव निरूपितम् । उपलक्षणविशेषणम् - काकवद्देवदत्तगृहम् । पृथक् स्थिते(तिः)हि धर्मिणि उपलक्षणमिति उपलक्षणविदः। काकत्वादि जात्याविष्टस्यैव उपलक्षणत्वात् विशेषणतो भेदः । उपाधानविशेषणम् - `रक्तं स्फटिकम्' इति । धर्मात्मना उपाधायकत्वात् उपलक्षणतो भेदः । व्यावर्तकत्वात् नीलोत्पलादेर्व्यावृत्तिः। अत्रेदं तत्त्वम् - उपरञ्जकविशेषणस्थले - `मुखं चन्द्रः' `कलशः स्तनौ' `भ्रुवौ धनुः' इत्यादिस्थले - चन्द्रकलशाद्युपरञ्जकविशेषणानि आश्रितलिङ्गसङ्ख्यान्येव मुखादिकं स्तनादिकं च विशिषन्तीति, न स्तनादेः मुखादेर्वा लिङ्गं सङ्ख्यां वा भजन्ते । नियतलिङ्गतया विशेष्यनिघ्नत्वाभावात् इतरेभ्यो विशेषणेभ्यो व्यावृत्तिः । मन्येशब्दप्रयोगात् सम्भावनोत्थानात् उत्प्रेक्षालङ्कारोಽपि । अनयोः अनुसृष्टिः, अपृथक्स्थितयोः अलङ्कारयोः अङ्गाङ्गिभावात् । अपृथकिस्थतयोः अलङ्कारयोरङ्गाङ्गिभावोಽनुसर्जनम्, पृथक्स्थितयोस्तु सङ्करः इत्यालङ्कारिकरहस्यम् । अतिशयोक्तिरपि, भ्रूमध्यनासिकामध्ययोः मुष्टिप्रकोष्ठस्थगितत्वेनाध्यवसानात् । अत्र नासिकायाः सव्येतरकरत्वेनारोपणप्रतीतेः रूपकालङ्कारो ध्वन्यते । यद्वा-सव्येतरकरत्वेन नासिकायाः अध्यवसानप्रतीतेः अतिशयोक्तिः । अनयोः सन्देहस्सङ्करः ॥ ४७ ॥

४८.
अहः दिवसं सूते जनयति । सव्यं दक्षिणं, तव नयनं नेत्रं, अर्कात्मकतया सूर्यात्मकतया, त्रियामां रात्रिं, वामं सव्येतरं, ते तव, सृजति सूते, रजनीनायकतया चन्द्रात्मकतया । तृतीया निटिलस्थिता, ते तव, दृष्टिः दरदलितहेमाम्बुजरुचिः दरदलितमीषद्विकसितं हेमाम्बुजं रक्ताम्बुजं तस्येव रुध्विर्यस्यास्या, समाधत्ते सम्यगाधत्ते करोति, दिवसनिशयोः अहोरात्रयोः, अन्तरचरीं मध्यवर्तिनी, सन्ध्याम् सायंप्रातरात्मकसन्ध्याकालद्वितयस्य अग्निहोत्रसाध्यत्वादिति भावः । अत्रेत्थं पदयोजना - हे भगवति !  तव सव्यं नयनं अर्कात्मकतया अहस्सूते । ते वाभं नयनं रजनीनायक तया त्रियामां सृजति । ते तृतीया दृष्टिः दरदलितहेमाम्बुजरुचिः दिवसनिशयोः अन्तरवरीं सन्ध्यां समाधते । अत्र सूर्यचन्द्राग्न्यात्मकनयनत्रयेण भगवत्याः अवयवविशेषेण दिवसनिशासन्ध्यात्मककालत्रयोपलक्षितपक्षमासर्तुयुगकल्पादिकालोत्पत्तिकथनात् भगवत्याः कालावच्छेद्यत्वं दूरत एवापास्तमिति ध्वन्यते । इदमुत्तमं काव्यम् । मध्यमकाव्यताप्रतीतिरपि, `अर्कात्मकतया' `रजनीनायकमयम् ' इति वाच्यमानत्वात् । दरदलितहेमास्वुजरुचिरित्यनेन अग्निनेत्रत्वं ध्वन्यते । अयमनुप्राणनात्मकः मध्यमोत्तमकाव्यप्रयोजकध्वन्योः संसृष्टिः । संसृज्यमानं व्यङ्ग्यद्वयं प्रधानध्वनिना अङ्गाङ्गिभावेेन सङ्कीर्यत इति दिक् ॥ ४८ ॥

४९.
विशाला विपुला, कल्याणी मङ्गलात्मिका, स्फुटरुचिः प्रस्फुटकान्तिः, अयोध्या योद्धुमशक्या, कुवलयैः इन्दीवरैः, कृपाधाराಽಽधारा कृपाधाराणां करुणाप्रवाहाणां आधारभूता । आधारशब्दस्य कर्मणि घञन्तत्वात् विशेष्यनिघ्नत्वेन रूपकत्वम् । किमपि मधुरा अव्यक्तमधुरा, आभोगवतिका आभोगः अन्तःपरिणाहः दैर्ध्यमिति यावत् । अवन्ती रक्षका, दृष्टिः ते नयनं, बहुनगरविस्तारविजया बहूनां नगराणां विस्तारेण सामरत्येन विजया स्फुरन्ती, ध्रुवं निश्चयः । तत्तन्नामव्यवहरणयोग्या तानि तानि च नामानि तत्तन्नामानि विशाला-कल्याणी-अयोध्याधारा-मधुरा-भोगवती-अवन्ती-विजया-इत्यष्ट नगरनामानि, तैः यद्व्यवहरणं व्यवहारः तत्र योग्या, विजयते सर्वोत्कर्षेण वर्तते ॥ अत्रेत्थं पदयोजना-हे भगवति ! ते दृष्टिः विशाला कल्याणी स्फुटरुचिः कुवलयैः अयोध्या कृपाधाराಽಽधारा किमपि मधुरा आभोगवतिका अवन्ती बहुनगरविस्तारविजया तत्तन्नामव्यवहरणयोग्या ध्रुवं विजयते ॥ अत्रेदमनुसन्धेयम् - विशालाप्रभृतयो विजयान्ताः अष्ट नगर्यः अष्ट दृष्टयश्च ; विशाला नाम दृष्टिः अन्तर्विकासरूया । कल्याणीदृष्टिर्विस्मिता । अयोध्यादृष्टिः स्मेरकनीनिका धारादृष्टिः अलसा । गधुगदृष्टिः (विलसित) वलिता । भोगवतीदृष्टिः स्निग्धा । अवन्तीदृष्टिः मुग्धा । विजयादृष्टिः प्रान्तकनीनिका आकेकराख्या दृष्टिः । एता अष्ट दृष्टयः सर्वयोषित्समानाः । भगवत्यां तु विशेषः - एताः दृष्टयः यथाक्रमं संक्षोभाकर्षणद्रावणोन्मादवश्योच्चाटनविद्वेपणमारणक्रियासु संभिन्नाः ॥ एतदुक्तं भवति-भगवती यत्र प्रदेशे स्थित्वा अन्तर्विकामयृक्तया विशालाख्यया दृष्ट्या जनसंक्षोभमकरोत् स देशो विशालानगरी । यत्र प्रदेेशे स्थित्वा सा आकेकरया दृष्ट्या विजयाख्यया शत्रुमारणमकरोत् स देशो विजयानगरी । एवं मध्यवर्तिनीनां पण्णां पुगं नामधेयान्यूह्यानि । यथोक्तं भगवत्पादैः, विशालाद्याः भगवत्याः दृष्टिचिशेषाः संक्षोभादि कर्मसाधनभूताः अन्तर्विकासादिरूपाश्चेति सर्वमनवद्यमिति । एतदेव स्पष्टीकृतं तद्व्याख्याकारैः तत् तत एव अवधार्यम् ॥ ४९ ॥

५०.
कवीनां कवीश्वराणां, सन्दर्भस्तबकमकरन्दैकरसिकं सन्दर्भः काव्यसन्दर्भः स एव स्तबकः पुष्पगुच्छं तत्र मकरन्दे एकं मुक्यं रसिकं मुख्यरसिकं काव्यामृतास्वादैकरसिकमित्यर्थः । कटाक्षव्याक्षेपभ्रमरकलभौ कटाक्षावेव व्याक्षेपौ व्याजौ ययोस्तौ, तौ च तौ भ्रमरकलभौ चेति समासः । भ्रमरकलभौ द्विरेफडिम्मौ । अत्र यद्यपि कलभशब्दः करिडिम्भवचनः, महाकविप्रयोगप्राचुर्यवशात् विशेषणसामान्यलक्षणा भ्रमरकलभाविति । कर्णयुगलं कर्णयोः श्रवणयोः युग्मं, अमुञ्चन्तौ रसास्वादलम्पटतया अत्यजन्तौ दृष्ट्वा, तृतीयस्य नयनस्य ऊर्ध्वस्थितत्वात् । तव नवरसास्वादतरलौ नवरसाः श्रृङ्गारादयः नवत्वसङ्ख्यायुक्ताः रसाः नवरसाः शाकपार्थिवादित्वादुत्तरपदलोपः ; अन्यथा `द्विगोः' इति ङीपि कृते नवरसी इति स्यात् । नवरसानामास्वादे भोगे तरलौ लम्पटौ, असूयासंसर्गात् असूया ईर्ष्या तस्याः संसर्गः सम्बन्धः तस्मात्, अळिकनयनं निटिलनेत्रं, किञ्चिदरूणं किञ्चित्कोपादिवारुणम् । अत्रेत्थं पदयोजनाहे भगवति ! कवीनां सन्दर्भस्तबकमकरन्दैकरसिकं तव कर्णयुगलं कटाक्षव्याक्षेपभ्रमरकलभौ नवरसारवादतरलौ अमुञ्चन्तौ दृष्ट्वा असूयासंसर्गात् अलिकनयनं किञ्चिदरुणम् ॥ अयमर्थः- नयनत्रयमध्ये द्वयोरमृतपाने सिद्धे एकस्य नयनस्य असूया युज्यते । आकर्णान्तनेत्रा भगवती इति वस्तुध्वनिः । अत्र अतिशयोक्तिरलङ्गारः, श्रवणयोः (नेत्रयोः श्रवणगत) काव्यामृतास्वादसंबन्धाभावेಽपि सम्बन्धकथनात् । भ्रमरकलभावित्यत्र अपह्नवालङ्काराः । यद्वा -रूपकं, कटाक्षव्याक्षेपः कटाक्षात्मतया अवस्थितिरिति व्याख्येयम् । अतिशयोक्त्यन्तरमपि, भ्रमरकलमयोः मकरन्दास्वादासम्बन्धेಽपि संवन्धकथनात् । कविकृतवस्तुकृतसौन्दर्ययोरभेदाध्यवसायात् अतिशयोक्त्योरनुप्राण्यानुप्राणकभावस्सम्बन्धः । अपह्नवस्तु अङ्गाङ्गिभावेन सङ्कीर्णः ॥ ५० ॥

५१.
शिवे सदाशिवे, श्रृङ्गारार्द्रा श्रुङ्गारेण श्रृङ्गाररसेन आर्दा आप्लुता, तदितरजने तस्मात् सदाशिवात् इतरजने तद्विपये कुत्सनपरा वीभत्सरसाविष्टा । अत्र कुन्सनं बीभत्सरसास्वादनजन्यान्तःकरणमुकुलीभावः कार्यकारणयोरभेदेन रसत्वेनोपचरितः । सरोषा रौद्ररसाविष्टा, रोषस्य स्थायिभावस्य रप्तत्वोक्तिरुपचारात् । गङ्गायां सपत्न्यामिति शेषः । गिरिशरिते त्रिपुरविजयादौ, विस्मपवती अद्भुतरसाविष्टा, `गिरिशनयने' इति पाठे तृतीयनयनेनैव मन्मथदहनम् , तादृशनयन एव इदानीं साकूतदर्शनमित्यद्भुतमिति ध्येयम् । हराहिभ्यः हरस्य परमेश्वरस्य अहिभ्यः सर्पेभ्यः, भीता भयरसाविष्टा, सरसिरुहसौभाग्यजननी सरसिरुहाणां सौभाग्यं रक्तिमा तस्य जननी उत्पादिका कोकनदकान्तिः रक्तवर्णा वीररसाविष्टेत्यर्थः । अत्र अनुभावेन नयनरक्तिम्ना वीररसो ध्वनितः । सखीषु वयस्यासु स्मेरा स्तब्धकनीनिका, अत्राप्यनुभावेन हास्यरसो ध्वन्यते । ते तव, मयि जननि ! हे मातः ! दृष्टिः सकरुणा करुणरसाविष्टा ॥ अत्रेत्थ पदयोजना - हे जननि ! ते दृष्टिः शिवे श्रृङ्गारार्द्रा, तदितरजने कुत्सनपरा, गङ्गायां सरोषा, गिरिशचरिते विस्मपवती, हराहिभ्यो भीता, सरसिरुहसौभाग्यजननी, सखीषु स्मेरा, मयि सकरुणा ॥ अत्र परस्परविरुद्धानां रसानां एकत्र नयने समावेशकथनात् विरोधालङ्कारः ; अवस्थाभेदेन परिहारात् तस्य विरोधस्य आभासत्वम् । तल्लक्षणं - विरोधाभासो विरोधः इति । विक्रियाजनका एव रसा इति अष्टौ रसाः । भरतमते- `शान्तस्य निर्विकारत्वान्न शान्तं भेनिरे रसम्' । इति  शान्तस्य रसत्वाभावात् अष्टावेव रसास्सङ्गृहीताः ॥ ५१ ॥

५२.
गते प्राप्ते, कर्णाभ्यर्णं कर्णयोस्समीपं, गरुत इव कङ्कपत्राणीव, पक्ष्माणि दधती । पुरां पुराणां भेत्तुः भेदकस्य, चित्तप्रशमरसविद्रावणफले चित्ते अन्तःकरणे प्रशमरसः नैस्पृह्यमित्यर्थः, तस्य विद्रावणं विनाशनं श्रृङ्गाररसोत्पादनमिति यावत्, तदेव फलं प्रयोजनं ययोस्ते चित्तप्रशमरप्तविद्रावणफले । अत्र फलशब्देन अध्यवसितेन अयोमयी बाणाग्रसूची कथ्यते । इमे हृदयाम्बुजे परिदृश्यमाने, नेत्रे नयने, गोत्राधरपतिकुलोत्तंसकलिके ! गोत्रा भूमिः, धरतीति धरः पचाद्यच् , गोत्राया धरो गोत्राधरः, अन्यथा गोत्रां धारयतीति विग्रहे कर्मण्यणि प्राप्तौ गौत्राधार इति स्यात् । अनेनैवाभिप्रायेण शक्तिधर इत्यत्र शक्तेः धरः शक्तिधरः इत्युक्तं क्षीरस्वामिना । गोत्राधरपतिः हिमवान् तस्य कुलोत्तंसकलिका कोरकः तस्यास्सम्बुन्दिः । तव भवत्याः, आकर्णाकृष्टस्मरशरविलाप्तं कर्णपर्यन्तमाकृष्टयोः स्मरशरयोः मन्मथबाणयोः विलासं सौभाग्यं कलयतः कुरुतः । लट्परस्मैपदद्विवचनान्तम् । अत्रेस्थं पदयोजना - हे गोत्राधरपतिकुलोत्तंसकलिके ! तव इमे नेत्रे कर्णाभ्यर्णं गते पक्ष्माणि गरुत इव दधती पुरां भेत्तुः चित्तप्रशमरसविद्रावणफले आकर्णाकृष्टस्मरशरविलासं कलयतः । अयमर्थः - पञ्चबाणस्य स्त्रीणां कटाक्षष्षष्ठो बाणः । पञ्चबाण इति प्रसिद्धिः प्राचुर्याभिप्रायेण । कटाक्षात्मकबाणो बाणपञ्चकतुल्य इति न षड्बाण इति व्यवहारः । अत्र निदर्शनालङ्कारः ; स्मरशरविलाससदृशविलासकरणप्रतिभानात् प्रतिबिम्बाक्षेपात् ॥ ५२ ॥

५३.
विभक्तत्रैवर्ण्यं विभक्तं परस्परासङ्कीर्णं त्रैवर्ण्यं त्रयो वर्णाः सितासितरक्ताः यस्येति वहुव्रीहिः, स्वार्थे ष्यञ् । महाभाग्यपुरुषाणां नयने रक्तरेखारसन्ति, नयनगोलद्वयं श्वेतम् , यद्यपि कनीनिका नीला, तथापि तृतीयनयने कनीनिकायाः नैल्याभावात् इत्याह व्यतिकरितलीलाञ्जनतया इति । व्यतिकरितं संवलितं लीलार्थं विलासार्थं धृतं अञ्जनं यस्य तत् तस्य भावस्तत्ता तया । तृतीयनयनगोलस्य श्वैत्यमङ्गीकृत्योक्तम् । विभाति विराजते । त्वन्नेत्र त्रितयं तव नेत्राणां त्रितयं, इदं परिदृश्यमानं, ईशानदयिते ईशानस्य महादेवस्य दयिता प्रेयसी तस्यास्संबुद्धिः, पुनः स्रष्टुं गतब्रह्माण्डानन्तरमस्मिन् ब्रह्माण्डे भूयो निर्मातुं, देवान् देवनधर्मयुक्तान्, द्रुहिणहरिरुद्रानुपरतान् आत्मनि विलीनान्, रजः रजोगुणः सत्त्वं सत्त्वगुणः, बिभ्रत् दधत्, तमः तमोगुणः, इति एवं गुणानां सत्त्वरजस्तमस्संज्ञकानां, त्रयं त्रितयं , इव । अत्रेत्थं पदयोजना - हे ईशानदयिते ! इदं त्वन्नेत्रत्रितयं व्यतिकरितलीलाञ्जनतया विभक्तत्रैवर्ण्यं उपरतान् द्रुहिणहरिरुद्रान् देवान् पुनः स्रष्टुं रजस्सत्त्वं तम इति गुणानां त्रयमिव विभ्रत् विभाति । अत्र सत्त्वगुणः श्वेतवर्णः रजोगुणो रक्तवर्णः तमोगुणो नीलवर्णः इति कविप्रसिद्धिः । तम इति निपातेनाप्यमिहिते कर्मणि न कर्मविभक्तिः ; परिगणनस्य प्रायिकत्वादिति निपातेतिशब्देनाभिधानात् रजस्सत्त्वतमश्शब्दाः प्रथमान्ताः । यद्वाद्वितीयान्ताः ; निपातामिधानस्य प्रायिकत्वात् । यथोक्तं वाग्भटेन - हिंसा स्तेयान्यथाकामं पैशुन्यं परुषानृते । संमिन्नालापव्यापादमभिध्यां दृग्विपर्ययम् ॥ पापं कर्मेति दशधा कायवाङ्मानसैस्त्यजेत् । इति । अत्र उत्प्रेक्षालङ्कारः ; नयनगतस्य श्वेतरक्तनीलरेखात्रितयस्य सत्त्वरजस्तमोगुणत्वेनोत्प्रेक्षणात् । अत्र भगवत्याः नयनाञ्जनदर्शनादेव सृष्टिस्थितिलया इति महानतिशयो ध्वन्यत इत्यलङ्कारेण वस्तुध्वनिः ॥ ५३ ॥

५४.
एतदेव त्रैवर्ण्यं पुनरुत्प्रेक्ष्यते - पवित्रीकर्तुं अपवित्रान् पवित्रान् सम्पद्यमानान् कर्तुं `अभूततद्भावे सम्पद्यकर्तरि च्चिः'। नः अस्मान्, पशुपतिपराधीनहृदये ! हरायत्तचित्ते ! दयामित्रैः दयाद्रैः, नेत्रैः अरुणधवलश्यामरुचिभिः प्रत्येकमिति शेषः । नदः पुंप्रवाहः शोणः हिरण्यवाहः, स तु रक्तवर्णः, गङ्गा भागीरथी श्वेतवर्णा, तपनतनया काळिन्दी नीलवर्णा इति कविप्रसिद्धिः । इति एवं, ध्रुवं सत्यं, अमुं परिदृश्यमानं, त्रयाणां तीर्थानां जलावताराणां, सम्भेदं नदीसङ्गमं, उपनयसि सम्पादयसि । अनघं अघापनोदकम् । अत्रेत्थं पदयोजना - हे पशुपतिपराधीनहृदये ! दयामित्रैः अरुणधवलश्यामरुचिभिः नेत्रैः शोणो नदो गङ्गा तपनतनयेति त्रयाणां तीर्थानां अमुं अनघं संभेदं नः पवित्रीकरर्तुं उपनयसि ध्रुवम् । भक्तवत्सलत्वाद्देव्या इति भावः । अत्रोत्प्रेक्षालङ्कारः; स्वभावसिद्धस्य नयनगतरेखात्रितयस्य सितासितरक्तवर्णात्मकस्य गङ्गायमुनाशोणसङ्गमत्वेनोत्प्रेक्षणात् ॥ ५४ ॥

५५.
निमेषो नाम पक्ष्मणां मुकुलीभावः, अत्र उन्मेषो नाम नपने ? पक्ष्मविकासः, ताभ्यां यथाक्रमं, प्रलयं संहारं, उदयं उद्भवं, याति प्राप्नोति । जगती जगत् तव भवत्याः, इति एवं, आहुः व्रुवते । `ब्रुवः पञ्चानामादितः' इत्यादिना आहादेशः । सन्तः सत्पुरुषाः व्यासादयः । दृष्टिसृष्टिवादिमते ज्ञानव्यतिरेकेण ज्ञेयाभावात् निमेषोन्मेषाभ्यामित्युक्तेराञ्जस्यमिति ध्येयम् । धरणिधरराजन्यतनये ! हिमाचलपुत्रिके ! त्वदुन्मेषात् तव पक्ष्मस्पन्दात् , जातं जगत् भुवनं, इदं परिदृश्यमानंं अशेषं कृत्स्नं, प्रलयतः महासंहारात् , परित्रातुं रक्षितुं, शङ्के । परिहृतनिभेषाः तिरस्कृताक्षिस्पन्दाः, तव दृशः नयनानि । अत्रेत्थं पदयोजना - धरणिधरराजन्यतनये ! तव निमेषोन्मेषाभ्यां जगती प्रलयमुदयं यातीति सन्तः आहुः । अतः त्वदुन्मेषात् जातं अशेषं इदं जगत् प्रलयतः परित्रातुं तव दृशः परिहृतनिमेषाः इति शङ्के । अत्रोत्प्रेक्षालङ्गारः । देवतानामनिमेषत्वं स्वभावसिद्धम् ;  तच्च जगत्संरक्षणार्थमिति फलत्वेनोत्प्रेक्षणात् फलोत्प्रेक्षा । तत्र निमेषोन्मेषदशायां तौ जगदुत्पत्तिलयाविति देव्याः महिमा अवाङ्मनसगोचर इति वस्तु ध्वन्यते । अतः अलङ्कारेण वस्तुध्वनिः ॥ ५५ ॥

५६.
तव भवत्याः, अपर्णे ! पार्वति ! कर्णेजपनयनपैशुन्यचकिताः कर्णेजपे कर्णसमीपं सदा गते नयने ताभ्यां यत्करिष्यमाणं पैशुन्यं पिशुनभावः, मर्मोद्धाटनं तस्माच्चकिताः, निलीयन्ते आकारगोपनेन स्थिताः इत्यर्थः । तोये उदके, नियतं निश्चयः, अनिमेषाः निभषरहिताः शफरिकाः मीनयोषितः । इयं च परिदृश्यमाना नेत्रगता, श्रीः लक्ष्मीः, बद्धच्छदपुटकवाटं बद्धं संकलितं छदपुटा एव कवाटं यस्य तत् कवाटसङ्घटितगृहमिव वर्तत इत्यर्थः कुवलयं इन्दीवरं, जहाति त्यजति प्रत्यूषे उषःकाले । निशि च रात्रौ च, विघटय्य प्रविशति संविशति । अयमर्थः - लोके नेत्रसभं वस्तु शफरिका इन्दीवराणीति, एतद्द्वितयसमं नेत्रमिति च सुप्रसिद्धं उभयोस्साभ्यम् । अत्र कविः नेत्रसौभाग्यं शफरिकासु इन्दीबरेषु च वर्तते, तत्सौभाग्यमाहर्तुकामं नेत्रद्वयं तत्र पैशुन्यं करोतीतीममर्थमवलम्ब्योत्प्रेक्षते । अत्र पूर्वार्धे उत्प्रेक्षालङ्कारम, शफरिकाणां जलाधिवासः, अनिमेषत्वं च स्वभावसिद्धम्, तदन्यथात्वेनोत्प्रेक्षणात् । द्वितीयार्धे अतिशयोक्तिः ; नेत्रलक्ष्म्याः नेत्रं विहाय इन्दीवरेषु भक्तयतिशयात् रात्रौ तद्रक्षणार्थं तद्गर्भान्तर्वर्तित्वं, दिवा तद्विहाय नेत्रवर्तित्वं असम्भवीति असम्बन्धे सम्बन्धनिवन्धनात् । इन्दीवरस्य रात्रौ विकासः स्वभावसिद्धः, दिवा मुकुलीभावश्च । एतद्द्वयस्य लक्षमीकृतत्वासम्बन्धेಽपि सम्बन्धकथनात् अतिशयोक्त्यन्तरम् । उभयोरनुसृष्टिः । अनुसृष्टिलक्षणं पूर्वमेवोक्तम् (४७ श्लो) । अत्र इन्दीवरस्य रात्रौ विकासः, नेत्रद्वयस्य दिवा विकासः । अतश्च दिवा लक्ष्मीः नेत्रे वसति, रात्रौ कुवलये । एवं लक्ष्मीः नक्तदिवमुभयत्रैव चरति नान्यत्रेति । शफरीप्रभृतीनां लोके नेत्रोपमानवस्तूनां भगवतीनेत्रतुल्यता नास्तीति शफरिकाणामुदकमध्यविलीनत्वभेव युक्तमिति काव्यलिङ्गध्वनिरित्यलङ्कारध्वनिः ॥ ५६ ॥ 

५७.
दृशा कटाक्षदृष्ट्या, द्राघीयस्या दीर्घतरया, दरदलितनीलोत्पलरुचा दरदलितमीषद्विकसितं नीलोत्पलं इन्दीवरं तस्येत्र रुचिः कार्न्तिर्यस्याः तया, दवीयांसं दूरवर्तिनम् । दूरशब्दस्य `स्थूलदूर' इत्यादिना सूत्रेण यणो लोपः, पूर्ववर्णस्य गुणे कृते अवादेशे कृते सिद्धं रूपं दवीयानिति ईयसुन्प्रत्ययान्तम् । दीनं दरिद्रं, स्नपय स्नपनं कुरु । कृपया दयया, मामपि इतरजनसाधारण्यमपिशब्दार्थः । शिवे ! मङ्गलात्मिके ! अनेन एतावन्मात्रेण स्नपनेनापि, अयं जनः अहमित्यर्थः धन्यो भवति । कृतार्थो भवति न च ते तव, हानिः द्रव्यनाशः इयता साधारणदर्शनमात्रेण, वने वा अरण्ये वा, हर्म्ये प्रासादे वा, ससकरनिपातः समं तुल्यं यथा भवति तथा कराणां किरणानां निपातः व्यापनं यस्य स तथोक्तः । हिमकरः शीतरश्मिः । अत्रेत्थं पदयोजना - हे शिवे ! द्राघीयस्या दरदलितनीलोत्पलरुचा दृशा दवीयांसं दीनं कृपया मामपि स्नपय अयं अनेन धन्यो भवति । इयता ते हानिर्न च । तथा हि - हिमकरः वने वा हर्म्ये वा समकरनिपातो हि । स्वाच्छान्तःकरणानां सर्वसाधारण्यं स्वभावसिद्धमिति भावः । अर्थान्तरन्यासोಽलङ्कारः ; सामान्येन विशेषसमर्थनात् । सर्वसाधारण्यदर्शनं सर्वोत्कृष्टत्वे हेतुरिति नात्मीयतादर्शनापेक्षा अस्तीति ध्वनिः ॥ ५७ ॥

५८.
अरालं कुटिलं, ते पालीयुगलं कर्णयुगलनयनयुगलयोर्मध्यं, अगराजन्यतनये ! नगेन्द्रतनये ! न केषामाधत्ते सर्वेषां करोत्येव । कुसुमशरकोदण्डकुतुकं मन्मथचापसौभाग्यं, तिरश्चीनः तिर्यक्प्रसारितः, यत्र पालीयुगले, श्रवणपथमुल्लङ्घ्य कर्णान्तिकं प्राप्य, विलसन् स्फुरन् , अपाङ्गव्यासङ्गः अपाङ्गस्य कटाक्षस्य व्यासङ्गः दैर्ध्यं, दिशति करोति । शरसन्धानधिषणां शरसन्धानस्य बाणसंयोजनस्य धिषणां बुद्धिं तद्भ्रान्तिं संहितशरधिषणामिति यावत् । अत्रेत्थं पदयोजना - हे अगराजन्यतनये ! ते पालीयुगलमरालं कुसुमशरकोदण्डकुतुकं केषां नाधत्ते । यद्यस्मात् यत्र तिरश्चीनः विलसन् अपाङ्गव्यासङ्गः श्रवणपथमुल्लङ्ध्य शरसन्धानधिषणां दिशति । अत्र भ्रान्तिमदलङ्कारः ; अपाङ्गे संहितशरभ्रान्तेरुत्थानात् । पालीयुगले कुसुमशरकोदण्डबुद्धिः निश्चयात्मिका संशयपूर्विकेति सन्देहालङ्कार एव । अनयोरङ्गाङ्गिभावेन सङ्करः ॥ 

५९.
स्फुरद्गण्डाभोगप्रतिफलितताटङ्कयुगल स्फुरन्तौ च तौ गण्डाभोगौ च गण्डस्थले दर्पणवन्निर्मलावित्यर्थः । तत्र प्रतिफलितं प्रतिविम्वितं ताटङ्कयृगलं यस्य सः । तं चतुश्चक्रं चत्वारि चक्राणि रथचरणानि यस्य तं चतुश्चक्रं, मन्ये शङ्के । तव भवत्याः, मुखं आस्यं, इदं हृदयकमले परिदृश्यमानं, मन्मथरथं मदनस्य स्यन्दनं, यं रथं, आरुह्य अधिष्ठाय, दुह्यति अपराध्यति विध्यतीति यावत् । अवनिरथं भूमिरथं, अर्केन्दुचरणं अर्केन्दू सूर्यचन्द्रौ तावेव चरणौ यस्य सः, महावीरः चतुश्चक्ररथारोहणमहिम्ना अप्रतिहतप्रतापः, मारः मन्मथः, प्रमथपतये त्रिपुरान्तकाय, सज्जितवते सज्जं कुर्वते सन्नद्वं कुर्वत इत्यर्थः । अत्रेत्थं पदयोजना - हे भगवति ! तव इदं मुखं स्फुरद्गण्डाभोगप्रतिफलितताटङ्कयुगलं चतुश्चक्रं मन्मथरथं मन्ये । यमारुह्य मारः महावीरस्सन् अवनिरथमर्केन्दुचरणं सज्जितवते प्रमथपतये द्रुह्यति । `क्रुधद्रुहेर्ष्यासूयार्थानां यं प्रति कोप.' इति चतुर्थी ॥ अत्र पूर्वोर्धे उत्प्रेक्षालङ्कारः, भगवत्याः मुखस्य रथत्वेनोत्प्रेक्षणात् । द्वितीयार्धे आरोहणस्य महावीरत्वसम्पादकत्वकथनात् पदार्थहेतुकं काव्यलिङ्गमलङ्कारः । परमेश्वरस्य मन्मथेन सार्धं युद्धसन्नाहसम्बन्धेಽपि सम्बन्धकथनादतिशयोक्तिः । काव्यलिङ्गातिशयोक्त्योरङ्गाङ्गिभावेन सङ्करः । उत्प्रेक्षायास्तु काव्यलिङ्गं प्रत्यनुप्राणकतैव, न संसृष्टिः, नापि सङ्करः इति ध्येयम् । पृथक्स्थित्या उपकारकमनुप्राणकम् । अपृथक्स्थित्या प्रयोजकं उपसर्जनम् । पृथक्स्थित्या प्रयोजकमङ्गम् । एतद्विलक्षणं संसृष्टिरित्यालङ्कारिकमतरहस्यम् । एतच्च पूर्वमुक्तमपि स्पष्टार्थं पुनः प्रतिपादितमिति ॥ ५९ ॥

६०.
सरस्वत्या भारत्याः, सूक्तीः मधुरवचांसि, अमृतलहरीकौशलहरीः अमृतलहर्याः सुधाप्रवाहोत्सेकस्य कौशलं सौभाग्यं हरन्तीति ताः । हरिशब्दः औणादिको निप्रत्ययान्तः, ॥ `कृदिकारादक्तिनो वा ङीष् वक्तव्यः' इति ङीष् । एिवन्त्याः धयन्त्याः, शर्वाणि ! शर्वस्य परमेश्वरस्य पत्नि ! श्रवणचुलुकाभ्यां चुलुकं प्रसृत्यर्धं ? श्रवणे श्रोत्रे एव चुलुके ताभ्यां अविरलं यथा भवति तथा, सावधानेनेत्यर्थः । चमत्कारश्लाघाचलितशिरसः चमदित्यव्ययमाश्चर्यानुकरणवाचि । कारशब्दः स्वरूपपरः । यद्वा - सुखदुःखोद्भूतानन्दैः हठोत्थितचित्तविक्रिया चमत्कारः ससीत्कारशरीरोल्लासनादिकृत् । चमत्कारश्लाघासु आश्चर्यानुकरणसन्दोहेषु चलितं शिरो यस्यास्तस्याः, कुण्डलगणः कर्णाभरणसमूहः झणत्कारैः झणदित्यव्ययं भूषणरवानुकरणे । कारशब्दः स्वरूपवाची । झणत्कारैः तारैः अतिवहुलैः उच्चतरैः, प्रतिवचनं प्रतिशब्दं अनुमोदवचनं, आचष्ट इव ते ॥ अत्रेत्थं पदयोजना - हे शर्वाणि ! ते अमृतलहरीकौशलहरीः सूक्तीः श्रवणचुलुकाभ्यामविरलं पिबन्त्याः चमत्कारश्लाघाचलितशिरसः सरस्वत्याः कुण्डलगणः तारैः झणत्कारैः प्रतिवचनमाचष्ट इव । अत्र उत्तरार्धे उत्प्रेक्षालङ्कारः ; झणत्काराणां प्रतिवचनत्वेन सम्भावनात् । पूर्वार्धे अतिशयोक्तिरलङ्कारः; सरस्वत्याः शिरःकम्पनसम्बन्धाभावेಽपि सम्बन्धोक्तेरसम्बन्धे सम्बन्धनिबन्धनात् । उभयोरङ्गाङ्गिभावेन सङ्करः ॥ ६० ॥

६१.
असौ परिदृश्यमानः, नासावंशः नासा नासिका वंशः वंशदण्डः रूपकमेतत् । तुहिनगिरिवंशध्वजटि ! तुहिनगिरेः हिमाचलस्य वंशस्य अन्वयस्य ध्वजपटि पताके ! त्वदीयः भवदीयः, नेदीयः सन्निकृष्टतरं, फलतु निष्पादयतु । फलं इष्टार्थं, अस्माकं मत्सम्वन्धिनां मम चेत्यर्थः । उचितं क्रियाविशेषणमेतत् यथोप्सितं, वहति धारयति । अन्तः अभ्यन्तरे, मुक्ताः मुक्तामणीन् शिशिरकननिश्वासगलितं शिशिरकरः चन्द्रः तस्य निश्वासो वामनाडीमार्गवायुः तेन गलितं सृतं, समृद्धया आधिक्येन, यत् यस्मात्कारणात् , तासां मुक्तानां बहिरपि च बाह्यप्रदेशेಽपि नासिकाग्रवामभागेಽपीत्यर्थः । नासिकाकारितो वंशदण्डः मुक्तामणिधरः मुक्तामणिं धृतवान् । `मुक्तामणिमधात्' इति सम्यक्पाठः । अत्रेत्थं पदयोजना - हे तुहिनगिरिवंशध्वजपटि ! त्वदीयोಽसौ नासावंशः अस्माकं उचितं नेदीयः फलं फलतु । सः अन्तः मुक्ताः वहति । यद्यस्मात्कारणात् तासां समृद्ध्या शिशिरकरनिश्वासगलितं बहिरपि च मुक्तामणिधरः । अत्र नासिकायाः वंशत्वारोपणात् रूपकम् । वंशत्वसाधकप्रतिपादकं उत्तरार्धम् । वंशगर्भे मौक्तिकानि उद्भवन्तीति लोकशास्त्रमर्यादा । अतो नासावंशदण्डेಽपि अभ्यन्तरे मौक्तिकान्युद्भूतानि वर्तन्ते । नो चेन्नासादण्डस्य बहिः मुक्तामणिधरत्वं कथं सङ्घटत इत्यर्थापत्त्या वंशदण्डाकारो नासिकायाः समर्थित इति रूपकमेव सम्यक् ॥ ६१ ॥

६२.
प्रकृत्या स्वभावेन, आरक्तायाः आताम्रायाः, तव सुदति शोभनाः दन्ताः यस्याः तस्याः संबुद्धिः । दन्तच्छदरुचेः दन्तच्छदयोरोष्ठयोः रुचेः सौभाग्यस्य, प्रवक्ष्ये प्रकर्षेण कथये । सादृश्यं सदृशस्य भावः सादृश्यं, जनयतु उत्पादयतु । आशंसायां लोट् विद्रुमस्य फलं यदि स्यात् तदा सदृशवस्तुसद्भावः न तु विद्रुममात्रं सदृशमिति । फलं पक्वफलं, पीतवर्णाभ्यो लताभ्यः उत्पन्नं फलं अतिरक्तं, रक्तलतोत्पन्नस्य रक्तिमा किमु वक्तव्य इति तदेव सदृशमिति तात्पर्यम् । विद्रुमलता प्रबाललतिका । न बिम्बं बिम्बफलं तद्बिम्बप्रतिफलनरागात् तयोः दन्तच्छदयोः बिम्बस्य प्रतिफलनं प्रतिबिम्बनं तेन रागः रक्तिमा तस्मात् । बिम्बफलमिति व्यवहारः अधरविम्बप्रतिबिम्बप्रसादासादितः, अन्यथा तस्य बिम्बव्यवहारो न स्यात् , यथा स्फटिकादौ जपाकुसुमादेः प्रतिबिम्बवशादेव स्फटिकादीनां रक्तता एवं बिम्बफलस्यापीति । तद्बिम्बप्रतिफलनरागात्, अरुणितं तुलामध्यारोढुं तुलायां साम्यकथायां स्थातुं कथमिव । इवेति वाक्यालङ्कारे । विलज्जेत व्रीडेत, कलया लेशेन । अत्रेत्थं पदयोजना हे सुदति ! तव प्रकृत्या आरक्तायाः दन्तच्छदरुचेः सादृश्यं प्रवक्ष्ये । विदुमलता फलं जनयतु । बिम्बं पुनः तद्बिम्बप्रतिफलनरागादरुणितं कलयापि तुलामध्यारोढुं कथमिव न विलज्जेत । लज्जधातुरात्मनेपदी । अत्रातिशयोक्तिरलङ्कारः, यद्यर्थोक्तौ कल्पनात् । द्वितीयार्धे असम्बन्धे सम्बन्धनिबन्धनातिशयोक्तिः, बिम्बप्रतिफलनासम्बन्धेಽपि सम्बन्धकथनेनाभेदकथनात् । उभयोस्संसृष्टिः ॥ ६२ ॥

६३.
स्मितज्योत्स्नाजालं स्मितमीषद्धसितमेव ज्योत्स्ना तस्याः जालं वितानं, तव वदनचन्द्रस्य वदनमेव चन्द्रः तस्य, पिबतां आस्वादयतां चकोराणां पक्षिविशेषाणां आसीत् देव्याः कान्तियोगादित्यागमशास्त्रोक्तम् । यथा - `यानि सौम्यानि शोणानि श्रृङ्गाररसभाञ्जि च । तान्यस्याः शक्तिपातेन संपन्नानीति निश्चयः' ॥ इति । शक्तिपातः स्फटिकादौ जपादेरिव स्वधर्मयोग इति भावः । स्वभावतो रक्तायास्तवाधरस्यातिलौद्दिस्यं स्वाभाविकम् । बिग्बन्तु स्वभावतः श्यामं पाकादरुणं कथमुपमानं भवितुप्रर्हतीति । केचित्तु तस्याधरस्य बिम्बप्रतिफलनलाभात् उपमेयतारूपप्रतिबिम्बलाभादरुणितं तुलामध्यारोढुं उपमानतां प्राप्तुमिति व्याचक्षते । न बिम्बमित्यत्र क्व बिम्बमिति, विलज्जेतेत्यत्र न लज्जेतेत्यपि क्वचित्पाठः । तदा क्वशब्दः संभावनायाम् । बिम्बोಽस्त्री मण्डलं त्रिष्वित्यमरः ॥ ६२ ॥

६३.
अविश्रान्तं अनारतं, पत्युः सदाशिवस्य, गुणगणकथाम्रेडनजपा गुणानां त्रिपुरविजयादीनां गणः समूहः तस्य कथा वृत्तान्तः तस्या आभ्रेडनं द्विस्त्रिरुक्तिः तदेव जपो यस्यास्सा अनन्यमनस्केत्यर्थः । जपापुष्पच्छाया जपापुष्पं रक्तपुष्पीपुष्पं तस्य छायेव छाया कान्तिः, यस्यास्सा । तव जननि ! हे मातः !  जिह्वा रसना, जयति स्फुरति । सा तच्छब्दो वर्तिष्यमाणां प्रसिद्धिं परामृशति । यदग्रासीनायाः यस्या जिह्वायाः अग्रे आसीनायाः निषण्णायाः स्फटिकदृषदच्छच्छविमयी स्फटिकदृषदः स्फटिकोपलस्येव अच्छा छविः कान्तिः तया प्रचुरा । प्राचुर्यार्थे मयट् । स्फटिकधबलेत्यर्थः । सरस्वत्याः भारत्याः मूर्तिः स्वरूपं, परिणमति विकारमापद्यते, रूपान्तरं प्राप्नोतीति यावत् । माणिक्यवपुषा पद्मरागवपुषा । अत्रेत्थं पदयोजना - हे जननि ! तव सा जिह्वा अविश्रान्तं पत्युः गुणगणकथाम्रेडनजपा जपापुष्पच्छाया जयति, यदग्रासीनायाः सरस्वत्याः स्फटिकदृषदच्छच्छविमयी मूर्तिः माणिक्यवपुषा परिणमति । जिह्वायां रक्तत्वमात्रं न भवति । तटस्थानां रक्तीकरणे रक्तिम्नः शक्तिरपि । अत एव जयतीति प्रयुक्तम् । `तद्गुणालङ्कारः, तद्गुणस्स्वगुणत्यागादन्योत्कृष्टगुणाहृतिः' इति लक्षणात् । देव्याः वदनाम्बुजे सर्वदा सरस्वती स्वमूर्त्या वसतीत्यागमरहस्यम् ॥ ६४ ॥

६५.
रणे युद्धे, जित्वा पराजितान् कृत्वा दैत्यान् , अपहृतशिरस्त्रैः अपहृतानि शिरोवेष्टनानि यैस्तैः स्वामिकार्यनिर्वर्तनानन्तरं सेवकानां राजसंमुखे प्रणामवेलायां उष्णीषशिरस्त्रादिकं निर्मुच्य प्रणामः कर्तव्य इति परिपाटी ; तां परिपाटीमाश्रित्याह - अपहृतशिरस्त्रैरिति । कवचिभिः वर्णयुक्तैः, निवृत्तैः युद्धान्निवृत्तैः. चण्डांशत्रिपुरहरनिर्माल्यविमुखैः चण्डांशः चण्डभागः चण्डो नाम प्रमथः तस्य मागः स एव त्रिपुरहरस्य निर्माल्यं स्वीकृतावशिष्टं गन्धताम्बूलादि तत्र विमुखैः । `हरनिर्माल्यं परित्याव्यम्' इत्यादिस्मृतयः चण्डांशरूपहरनिर्माल्यनिषेधपरा इत्यवगन्तव्यमिति बोधयन्ति । विशाखेन्द्रोपेन्द्रैः विशाखः सेनानीः, युद्धेषु तस्यैव प्रामुख्यमित्यग्रे गणना, इन्द्रो महेन्द्रः उपेन्द्रः विष्णुः तैः शशिविशदकर्पूरशकलाः चन्द्रवद्विशदाः कर्पूरशकलाः घनसारखण्डाः येषां ते । विलीयन्ते विलयनं क्रियन्ते । मातः !  हे जननि ! तव वदनताम्बूलकबलाः वदनानिर्गतास्ताम्बूलकबलाः । अत्रेत्थं पदयोजनाहे माताः ! रणे दैत्यान् जित्वा अपहृतशिरस्त्रैः कवचिभिः निवृतैः चण्डांशत्रिपुरहरनिर्माल्यविमुखैः विशाखेन्द्रोपेन्द्रैः शशिविशदकर्पूरशकलाः तव वदनताम्बूलकबलाः विलीयन्ते ॥अयमर्थः - विशाखेन्द्रोपेन्द्राः दैत्यान् संहृत्य भगवत्याः कुमारं पुरस्कृत्य पादवन्दनार्थमागत्य शिरस्त्राण्यपहार्य पादोपसङ्ग्रहणमकुर्वन् । तदनन्तरं प्रसन्न भगवती ईषत्खादितान् ताम्बूलकबलान् विततार । तद्गतकर्पूरशकलविलयनपर्यन्तं खादितवन्तः इत्युक्त्या एतादृशोಽनुग्रहः भगवत्याः कुमारस्वामिन्येव । इन्द्रादिष्वपि क्वाचित्कः इत्यभिप्रायः ॥ ६५ ॥

६६.
विपञ्च्या वीणया, गायन्ती गानं कुर्वन्ती, विविधं अनेकप्रकारं त्रिपुरविजयदक्षयागध्वंसहालाहलधारणजलन्धरवधगजासुरवधादिकं, अपदानं वृत्तं कर्म, एशुपतेः ईश्वरस्य त्वया भवत्या, आरब्धे उपक्रान्ते सति, वक्तुं निगदितुं, चलितशिरसा अन्तस्सन्तोषवशात् स्वयं शिरःकमावत्या, साधुवचने मधुरवचने, तदीयैः तस्य वचनस्य सम्बन्धिभिः, माधुर्यैः माधुर्यगुणैः अपलपिततन्त्रीकलरवां अपलपिता अपहसिताः स्वकीयतन्त्रीकलरवाः यस्याः सा तां निजां स्वकीयां, वीणां विपञ्चीं, वाणी भारती, निचुलयति निचुलवतीं करोति । निचुलः कूर्पासः । चोलेन चोलः कूर्पासविशेषः वीणाकूर्पासः । चोलेन निचुलवतीं करोतीति सामान्यविशेषभावे, न पौनरुक्त्यम् । केचित्तु भोजमतावलम्विन आहुः - चुलिधातुः तिरोधानवाचक इति । नितरा चुलयति आच्छादयतीत्यर्थः । निभृतं गूढं यथा भवति तथा । अत्रेत्थं पदयोजना - हे भगवति ! पशुपतेः विविधं अपदानं विपञ्च्या गायन्ती त्वया वक्तुं चलितशिरसा साधुवचने आरब्धे सति तदीयैः माधुर्यैः अपलपिततन्त्रीकलरवां निजां वीणां वाणी चोलेन निभृतं निचुलयति । अत्रातिशयोक्तिरलङ्कारः, वीणायाः निचोलनासंबन्धेಽपि संबन्धकथनात् , यः पराजितो वैणिकः स्ववीणां चोलेन निचुलयति तेन सहाभेदाध्यवसायप्रतीतेः ॥ ६६ ॥

६७.
कराग्रेण अग्नकरेण, स्पृष्टं संमृष्टं, तुहिनगिरिणा हिमाद्रिणा जनकेन, वत्सलतया वात्सल्येन पित्रादीनां पुत्रादिषु प्रीतिः वात्सल्यशब्देनोच्यते । यथोक्तं सर्वज्ञसोमेश्वरेण - `पुत्रादौ वात्सल्यं, पत्न्यादौ प्रेम, शिष्यादावनुग्रहः, अग्रजादौ भक्तिः । अत्र आदिशब्देन गौणपुत्रगौणपत्नीगौणशिष्यगौणाग्रजाः गृह्यन्ते' इति । गौणपुत्रः पुत्रत्वेन कल्पितसम्बन्धः न तु क्रीतादिः, तस्य पुत्रत्वात् । गौणपत्नी भुजिष्या । गौणशिष्यः शिष्यत्वेन कल्पित सम्बन्धः एव, न तु स्वीकृतमन्त्रग्रहणमात्रः । गौणाग्रजः कल्पितभ्रातृसम्बन्धः, न तु क्षेत्रजादिः । गिरीशेन शम्भुना, उदस्तं उन्नमितं, मुहुः अत्यर्थं, अधरपानाकुलतया अधरपानव्यग्रतया अतिप्रेम्णेत्यर्थः । करग्राह्यं करेणं ग्रहीतुं योग्यं मुखावलोकनचुम्बनव्यग्रतया, शम्भोः मुखमुकुरवृन्तं मुखमेव मुकुरो दर्पणः तस्य वृन्तं तदाधारदण्डः तं गिरिसुते ! हिमाद्रितनये ! कथङ्कारं कथंकृत्वा व्रूमः वर्णयामः । `विभाषा कथमि लिङ्च' इति लिङर्थे संप्रधारणायां लट् । तव भवत्याः, चुबुकं अधराधःकर्णिकां, औपम्यरहितं उपमारहितम् । उपमाराहित्यं तु कमलकर्णिकादर्पणवृन्तोदयाद्रिशिखरशिलादीनां, शम्भुहिमगिरिकरोपलालनाजनितसौभाग्यातिशयाभावेन भगवतीचुव्रुकस्य तुलना नास्तीति । अत्रेत्थं पदयोजना - हे हिमगिरिसुते । तुहिनगिरिणा वत्सलतया कराग्रेण स्पृष्टं गिरीशेन अधरपानाकुलतया मुहुरुदस्तं शम्भोः करग्राह्यं औपम्यरहितं तव मुखमुकुरवृन्तं चुबुकं कथङ्कारं ब्र्म इति । अत्रानन्वयालङ्कारो ध्वन्यते, सर्वोपमानिषेधेन स्वस्य स्वयमेव सदृशमित्यनन्वयालङ्कारप्रतीतेः ॥ ६७ ॥

६८.
भुजाश्लोषत् भुजाभ्यामालिङ्गनात् , नित्यं सततं, पुरदमयितुः पुरान्तकस्य कण्टकवती सरोमाञ्चा, तव ग्रीवा कण्ठनालः, धत्ते दधाति, मुखकमलनालश्रियंं मुखमेव कमलं तस्य नालश्रियं दण्डसौभाग्यं, इयं ग्रीवा, स्वतः श्वेता स्वभावतः स्वच्छा, कालागुरुबहुलजम्बालमलिना कालो नीलवर्णः अगुरुः लघुकाष्ठं कृष्णागुरुरित्यर्थः तस्य बहुलः समृद्धः जम्वालः पङ्कः तेन मलिना मलीमसा, मृणालीलालित्यं विसलतासौभाग्यं, वहति प्राप्नोति । यत् यस्मात्कारणात् , अधः अधःप्रदेशे, हारलतिका मुक्तावलिः । अत्रेत्थं पदयोजना - हे भगवति ! तवेयं ग्रीवा पुरदमयितुः भूजाश्लेषात् नित्यं कण्टकवती मुखकमलनालश्रियं धत्ते, यत् अधः स्वतः श्वेता कालागुरुवहुलजम्बालमलिना हारलतिका मृणालीलालित्यं वहति । पूर्वार्धे निदर्शनालङ्कारः, मुखकमलनालश्रियमित्यत्र श्रीसदृशी श्रीरिति प्रतिबिम्बाक्षेपात् । रूपकमप्यलङ्कारः, मुखकमलमित्यत्र मुखे कमलत्वरूपणात् । अनयोरङ्गाङ्गिभावेन सङ्करः । उत्तरार्धेಽपि निदर्शनालङ्कारः, मृणालीलालित्यमित्यत्र लालित्यसदृशलालित्यमिति प्रतिबिम्बाक्षेपात् । उभयोरङ्गाङ्गिभावेन सङ्करः ॥ ६८ ॥

६९.
गले कण्ठप्रदेशे, रेखाः भाग्यरेखाः, वलीरूपाः तिस्रः - ललाटे च गले चैव मध्ये चापि वलित्रयम् । स्त्रीपुंसयोरिदं ज्ञेयं महासौभाग्यसूचकम् ॥ इति सामुद्रिकम् । गतिगमकगीतैकनिपुणे ! गतिः सङ्गीतगतिः सङ्गीतस्य द्वे गती मार्गो देशी चेति । गमकः स्वरस्य कम्पः - `स्वरस्य गमकः वम्पस्य च पञ्चविधस्स्मृतः'। इति भरते । ते च पञ्च प्रकारास्तत्रैव ज्ञातव्याः । गीतं धातुमात्वात्मकं द्विविधम् । `वाङ्मातुरुच्यते गेयं धातुरित्यभिधीयते । इति ॥ तत्र एका मुख्या चासौ निपृणा च तस्यास्सम्बुद्धिः । विवाहव्यानद्धप्रगुणगुमसङ्ख्याप्रतिभुवः विवाहे उद्वाहसमये व्यानद्धाः विशेषेण मङ्गलसूत्रबन्धनानन्तरं तत्समीपे आ समन्तात् कण्ठं कृत्स्नमावृत्य नद्धाः बद्धाः प्रगुणगुणाः बहुतन्तुनिर्मितसूत्राणि । तानि त्रीण्येव यथोक्तं गृह्यकारैः -`माङ्गल्यतन्तुनानेन बध्वा मङ्गलसूत्रकम् । वामहस्ते सरं बध्वा कण्ठे च त्रिसरं तथा ॥' इति । इदं चानुष्ठानं देशतो व्यवस्थापितम् । अत एव क्वचिद्देशे मङ्गलसूत्रबन्धनं क्वचिद्देशे सरत्रयबन्धनं च क्वचिदुभयमपि नास्तीति । अस्य मतं सर्वत्रास्तीति । यद्वा - ग्रन्थकृतो देशे एतदुभयानुष्ठानं विद्यत एवेति ज्ञेयम् । प्रगुणगुणानां सङ्ख्या त्रित्वं तस्याः प्रतिभुवः । यथा प्रतिभूः उत्तमर्णस्य अधमर्णं ज्ञापयति एवं सङ्ख्यां ज्ञापयतीति प्रतिभुव इत्युक्तम् । सङ्ख्याज्ञापकाः अस्मदाश्रयकण्ठे शम्भुना पूर्वं भगवतीविवाहसमये सरत्रयमस्मिन् स्थले चद्धमिति द्रष्ट्ट्टणां ज्ञापयति वलित्रयमिति भावः । विराजन्ते अतितरां प्रकाशन्ते । नानाविधमधुररागाकरभुवां नानाविधाः अनेकप्रकाराः मधुराः मनोरमा रागाः तेषामाकरभुवः गतिस्थानानि आश्रयभूताः तेषाम् । अयमर्थः - गतयः पञ्च, तदुत्थाः ग्रामरागाः त्रिंशत्, उपरागाः अष्टौ, रागास्तु विंशतिः, जनकरागाः पञ्चदश, भाषारागाः षण्णावतिः, विभाषारागाः विंशतिः, आन्तरा भाषाश्च त्रयः इत्यादिकं रागाध्यायप्रतिपाद्यमत्रावगन्तव्यम् । ते च रागाः प्रसिद्धाः, मध्यमावतीमाळवीश्रीभैरविवङ्गाळीवसन्ताधन्यासीदेश्यादिकं रागाङ्गम् । वेळावतीशद्धवराळीपुन्नागवराळीनाट्यादिकं भाषाङ्गम् । रामक्रियादिकं क्रियाङ्गम् । प्रवीधीधूर्जरीवराळीमलहरीप्रमुखं उपाङ्गं च रागशब्देन संगृहीतं इत्युक्तं नानाविधमधुररागाकरभुवां इति । त्रयाणां ग्रामाणां, ग्रामशब्दः समूहवाचकः सर्वे स्वराः त्रेधा संहताः षड्जग्रामो मध्यमग्रामो गान्धारग्राम इति त्रेधा स्वरसंहतिः । तत्र भूलोके ग्रामद्वयस्यैव प्रसरः । सप्तस्वराणामारोहावरोहक्रमेण मूर्छनाश्रयत्वम् । तच्च मन्त्रमध्यतारात्मना त्रेधा भवति । गान्धारग्रामस्य शिरस्थानत्वान्मन्द्रादिक्रमेणोपक्रमासंभवात् गान्धारग्रामो देवलौके प्रसृतः। यथोक्तं शार्ङ्गदेवेन - `ग्रामस्स्वरसमूहस्स्यान्मूर्छनादेस्समाश्रयः । तौ द्वौ धरातले स्यातां षड्जाग्रामस्तथादिमः ॥
द्वितीयो मध्यमग्रामः तयोर्लक्षणमुच्यते । क्रमात्स्वराणां सप्तानामारोहश्चावरोहणम् ॥ मूर्छानेत्युच्यते ग्रामद्वये तास्सप्त सप्त च' ॥ इति ॥ एताः मूर्छनाः शुद्धतानाः इत्युच्यन्ते । अतश्च भगवत्याः कण्ठवलित्रयवर्णनायां ग्रामत्रयकथनं देवलोकव्यवहाराद्युज्यत इत्यनुसन्धेयम् । तेषां ग्रामाणां स्थितिनियमसीमानः स्थितेः अवस्थानस्य नियमार्थं परस्परं ग्रामाणां सङ्करो मा भूदिति तेषामन्ते रचिताः सीमानः
 सेतव इव ते तव । अत्रेत्थं पदयोजना - हे भगवति ! गतिगमकगीतैकनिपुणे ! ते गले तिस्रो रेखाः विवाहव्यानद्धप्रगुणगुणसङ्ख्याप्रतिभुवः नानाविधमधुररागाकरभुवां त्रयाणां ग्रामाणां स्थितिनियमसीमान इव विराजन्ते । पूर्वोर्धे अनुमानालङ्कारः रेखागतत्रित्वस्य मङ्गलसरत्रित्वानुमापकत्वात् । अनुमानस्य विच्छित्त्यात्मकत्वं लौकिकालङ्कारवैलक्षण्यादेव । तद्वैलक्षण्यं च पक्षधर्मतामात्रात् व्याप्त्यभाव एव, उभयसद्भावे लौकिकमेव स्यादिति रहस्यम् । विच्छित्तिरलौकिकी शोभा । उत्तरार्धे उत्प्रेक्षालङ्कारः भगवत्याः कण्ठमध्यवर्तिस्वरग्रामत्रितयहेतुचिह्नतया वलित्रयस्य सम्भावनात् ॥ ६९ ॥
 
 ७०.
 मृणाली विसलता तद्वत् मृद्वीनां मृद्नां, `वोतो गुणवचनात्' इति ङीप् । तव भवत्याः, भुजलतानां बाहुलतानां चतसृणां चतुर्भिः सौन्दर्यं सौभाग्यं, सरसिजभवो ब्रह्मा, स्तौति प्रस्तौति । वदनैः वक्त्रैः, नखेभ्यः करजेभ्यः सकाशात् , संत्रस्यन् बिभ्यत् `भीत्रार्थानां भयहेतुः' इत्यपादाने पञ्चमी । प्रथममथनात् पूर्वं मर्दितवतः । कर्तरि ल्युट् । यदाह वृत्तिकारः `वोतो गुमवचनात्' इत्यत्र `गुणमुक्तवान् गुणवचनः' इति । ब्रह्मणः पञ्चमशिरो नखाग्रेणाच्छिनद्धरः इति पुराणम् । तस्मात् प्रथममथनात्, अन्धकरिपोः सदाशिवस्य, चतुर्णां शीर्षाणां शिरसां, समं सकृदेव, अभयहस्तार्पणधिया अभयहस्तान्ग्रहीतुकाम इत्यर्थः । अत्रेत्थं पदयोजना - हे भगवति ! तव मृणालीमृद्वीनां चकसृणां भुजलतानां सौन्दर्यं सरसिजभवः चतुर्भिर्वदनैः प्रथममथनात् अन्धकरिपोः नखेभ्यः संत्रस्यन समं चतुर्णां शीर्षाणां अभयहस्तार्पणधिया स्तौति । काव्यलिङ्गमलङ्कारः ब्रह्मैकनियतस्तोत्रस्य नखेभ्यस्संत्रस्यन् इत्यादिना समर्थनात् । वाक्यार्थद्देतुकं काव्यलिङ्गमिति ध्येयम् । भुजलतावर्णने ब्रह्मण एवाधिकारो नान्येषामिति काव्यलिङ्गेन ध्वन्यते वस्त्विति अलङ्कारेण वस्तुध्वनिः ॥ ७० ॥
 
 ७१.
 नखानां नखराणां, उद्योतैः प्रभापटलैः, नवनलिनरागं प्रातर्विकसिताम्बुजकान्ति, विहसतां अपलपतां, कराणां हस्तानां, ते तव, कान्तिं शोभां, कथय वद, कथयामः, काव्यप्रबन्धं रचयामः, कथ केन प्रकारेण, उमे ! पार्वति ! कयाचिद्वा विधया । वेत्यसंशये संशयोक्तिः । केनापि प्रकारेण नास्तीत्यर्थः । साम्यं सादृश्यं, भजतु स्वीकरोतु कलया लेशेनापि, हन्त ! वाक्यारम्भे । हन्त हर्षेಽनुकम्पायां वाक्यारम्भविषादयोः इत्यमरः । कमलं पद्मम् , यदि संशये, तथापि सन्देह इत्यर्थः । क्रीडल्लक्ष्मीचरणतललाक्षारसचणं क्रीडन्त्याः लक्ष्म्याः पद्मालयायाः चरणतलयोः लाक्षारसेन चणं वित्तं युक्तम् । `तेन वित्तश्चुञ्चुप्चणपौ' इति चणप् । अत्रेत्थं पदयोजना - हे उमे ! नखानामुद्योतैः नवनलिनरागं विहसतां ते कराणां कान्तिं कथं कथयामः कथय, कमलं कलयापि साम्यं कयाचिद्वा भजतु । हन्त कमलं क्रीडल्लक्ष्मीचरणतललाक्षारसचणं यदि तदा हि साम्यं भजत्विति । यद्वा कयाचिद्वा साम्यं भजतु विधयेति पाठः । तदा हन्त ! कमलं कयाचिद्वा विधया साम्यं भजतु प्राप्नोतु इत्यन्वयः । तामेव विधामाह - यदि क्रीडल्लक्ष्मीचरणतललाक्षारसचणं तदा, नान्यथेत्येकवाक्यतया अन्वयः । अत्रातिशयोक्तिरलङ्कारः, यद्यर्थोक्त्यातिशयकल्पनात् । पूर्वार्धे तद्गुणालङ्कारः, नखकान्तिभिरतिरक्तत्वात् कराणाम् । नवनलिनरागं विहसतामित्यत्र उपमालङ्कारः । उभयोस्प्तंसृष्टिः, अपृथक्स्थित्या प्रयोजकत्वात् उभयोस्संसृष्टिः ॥ ७१ ॥
 
 ७२.
 समं तुल्यकालं देवि ! भगवति ! स्कन्दद्विपवदनपीतं स्कन्दः कुमारः द्विपवदनो विनायकः ताभ्यां पीतं, स्तनयुगं कुचद्वन्द्वं, तव भवत्याः, इदं नः अस्माकं, खेदं क्लेशं, हरतु अपनुदतु । सततं सर्वदा प्रस्नुतमुखं क्षीरस्राविमुखम् , यत् कुचद्वन्द्वं, आलोक्य विलोक्य, आशङ्काकुलितहृदयः आशङ्कायाः मदीयौ कुम्भौ अपहृतवतीत्याशङ्कायाः आकुलितं अवस्कन्दितं व्यग्रतरमित्यर्थः, तादृशं हृदयं मनो यस्य, हासजनकः मातापित्रोः कुमारस्य च । असौ वालिश इति प्रेम्णा हसितवन्तावित्यर्थः । स्वस्य कुम्भौ कुम्भस्थले, हेरम्बः विनायकः, परिमृशति पगमृशति । विद्यते न वेति हस्तेन निमार्ष्टीत्यर्थः । झडिति शीघ्रम् । अत्रेत्थं पदयोजना - हे देवि !  तव समं स्कन्दद्विपवदनपीतं इदं स्तनयुगं प्रस्नुतमुखं नः खेदं सततं हरतु, यत् आलोक्य आशङ्काकुलितहृदयः हेरम्बः हासजनकः हस्तेन झडिति स्वकुम्भौ परिमृशति । यस्याः पुत्रौ जगत्पूज्यपादौ विनायककुमारस्वामिनाविति देव्यास्सर्वातिशायि माहात्म्यं इति प्रतीयते । देव्याः कृचकुम्भमाम्यं यदि स्यात्तदा विनायककुम्भयोरेव तौल्यमित्यतिशयोक्तिरपि प्रतीयते । विनायकः हस्तेन परिमृशतीत्येनन विनायककुम्भयोस्तुल्यौ देवीकुचावेवेति उपमेयोपमापि ध्वन्यते । वस्त्वलङ्कारध्वनीनां एकव्यञ्जकानुप्रवेशेन सङ्करः ॥
 सममिति । हे देवि, युगपत् स्कन्दद्विपवदनपीतं स्तनयुगं, सततं प्रस्नुतमुखं अनवरतं पुत्रयोर्वात्सल्येन उत्सिक्तं पयःस्रवन्मुखं नः खेदं हरतु यथा पुत्रे वात्सल्यं तथा मयि वात्सल्येन खेदं हरतु । यदालोक्य आशङ्काकुलितहृदयो हासजनकः, मम कुम्भौ कथमत्रागताविति भ्रान्त्या स्वकुम्भौ हस्तेन झटिति  परिमृशति । अत्र तुल्यदर्शनेन स्तनद्वये कुम्भभ्रम इति भ्रान्तिमानलङ्कारः ॥ ७२ ॥
 
७३.
अमू परिदृश्यमानौ, ते तव, वक्षोजौ कुचौ, अमृतरसमाणिक्यकुतुपौ अमृतरसस्य गाणिक्यकुतुपौ अमृतरसपूरितमाणिक्यकुतुपावित्यर्थः । कुतुपशब्दो यद्यपि चर्मनिर्मितघृततैलाद्याधारभूतघटसन्निभपात्रीवाचकः तथापि तस्याः भगवतीस्तनसादृश्यावगाहने अनधिकारात् तदर्थं माणिक्यरचितत्वमङ्गीकृतं कुतुपयोः । न सन्देहस्पन्दः सन्देहस्य स्पन्दनं लेशमात्रमिति यावत् । नगपतिपताके ! मनसि नः अस्माकं, पिबन्तौ तौ माणिक्यकुतुपौ, यस्मात् कारणात् अविदिवधूसङ्गरसिकौ कुमारौ शिशू भूत्वा, अद्यापि इदानीमपि श्लोकरचनाकालेಽपि, द्विरदवदनक्रौञ्चदलनौ द्बिरदवदनो विनायकः क्रौञ्चदलनः क्रौञ्चाद्रिभेदनः कुमारस्वामी तौ । अत्रेत्थं पदयोजना - हे नगपतिपताके ! अमू ते वक्षोजौ अमृतरसमाणिक्यकुतुपौ । अस्मिन्नर्थे नः मनसि सन्देहस्पन्दो नास्ति । यस्मात्तौ पिबन्तौ अविदितवधूसङ्गरसिकौ द्विरदवदनक्रौञ्चदलनौ अद्यापि कुमारौ भवतः । अत्र वाक्यार्थहेतुकं काव्यलिङ्गमलङ्कारः स्पष्ट एव । पूर्वपादे रूपकं, वक्षोजयोः कुतुपत्वेनारोपणात् । यद्वा निश्चयान्तस्सन्देहः इमौ वक्षोजौ उत कुतुपाविति सन्देहे कुतुपावेवेति निश्चयः, यतोಽमृतपानात् कुमारयोश्शिशुत्वम् । स्तन्यपानमात्रात् शिशुत्वावस्थैवेति नियमो नास्ति, सैशवानन्तरं यौवनादेरनुभाव्यत्वादिति । विनायककुमारयोस्तु सर्वदा शिशुत्वं अमृतपानवशादेवेति अमृतरसकुतुपसन्देहापनयने साधकं प्रमाणं द्वितीयार्धप्रमेयमिति सूक्तं निश्चयान्तस्सन्देह इति । `कविकल्पितकोटिद्वयस्यावाच्यत्वं नास्ति' िति मङ्खुकः ॥ ७३ ॥ 

७४.
वहति दधाति । अम्ब ! मातः ! स्तम्बेरमदनुजकुम्भप्रकृतिभिः स्तम्बेरमदनुजः गजासुरः तस्य कुम्भस्थलमेव प्रकृतिः जन्मभूतिः येषां तैः । गजकुम्भेषु मुक्तामणय उद्भवन्ति । यथोक्तं सर्वज्ञसोमेश्वरेण - "गजकुम्भेषु वंशेषु फणासु जलदेषु च । शुक्तिकायामिक्षुदण्डे षोढा मौक्तिकसम्भवः ॥ गजकुम्मे कर्बुराभाः वंशे रक्तसितास्स्मृताः । फणासु वासुकेरेव नीलवर्णाः प्रकीर्तिताः ॥ ज्योतिर्वर्णास्तु जलदे शुक्तिकायां सितास्स्मृताः । इक्षुदण्डे पीतवर्णाः मणयो मौक्तिकास्स्मृताः ॥" इति । गजकुम्भप्रकृतयो मौक्तिकमणयः कर्बुरवर्णाः, गजासुरकुम्भप्रकृतयस्तु विशेषत एवेति भावः । समारब्धां खचितां, मुक्तामणिभिः मौक्तिकैः, अमलां त्रासादिदोषरहितां न तु श्वेतां, गजकुम्भोद्भवानां कर्वुरत्वात् । हारलतिकां मुक्तावलिं, कुचाभोगः कुचमध्यप्रदेशः, बिम्बाधररुचिभिः बिम्बाकारोಽधरो बिम्बाधरः । शाकपार्थिवादित्वात्साधुः । बिम्बाधरस्य अधरविम्बस्येव रुचिभिः, अन्तश्शबलितां शुक्तिमुक्तामणि मालिकेव भातीति भावः । प्रतापव्यामिश्रां पुरदमयितुः त्रिपुरान्तकस्य, कीर्तिमिव ते तव । प्रतापस्तु रक्तवर्णः कीर्तिस्तु श्वेतवर्णेति महाकविप्रसिद्धिः । अत एवास्य कवेः गजकुम्भोद्भवाः मणयः पाटलवर्णाः न शबलवर्णाः, अन्तश्शबलितामित्युक्तिरपि पाटलवर्णपरेत्यभिप्राय इत्यनुसन्धेयम् । अत्रेत्थं पदयोजना - हे अम्ब ! ते कुचाभोगः स्तम्बेरमदनुजकुम्भप्रकृतिभिः मुक्तामणिभिः समारब्धां अमलां हारलतिकां बिम्बाधररुचिभिः अन्तश्शबलितां प्रतापव्यामिश्रां पुरदमयितुः कीर्तिमिव वहति । अत्रोत्प्रेक्षालङ्कारः हारलतिकायाः प्रतापसंवलितकीर्तित्वेन संभावनात् । बिम्बाधररुचिभिरित्यत्र उत्प्रेक्षा, स्वभावतो रक्तवर्णेषु बिम्बाधररुचिभिः संवलनादिवेति हेतोरुत्प्रेक्षणात् । उभयोरनुप्राण्यानुप्राणकभावेन संबन्धः, अपृथक्स्थित्या उपकारकत्वात् ॥ ७४ ॥

७५.
तव स्तन्यं स्तनोद्भवं क्षीरं, मन्ये जानामि । धरणिधरकन्ये ! हृदयतः हृदयात् , पयःपारावारः क्षीरसमुद्रः । सुधाधारासारः इति वा पाठः । सुधायाः धाराणामासारः, सुधाप्रवाहः परिवहति सारस्वतं सरस्वतीमयमिव, स्तन्यम्य श्वेतवर्णत्वात् सग्स्वतीमयत्वेनोत्प्रेक्षणम्, माधुर्यात्सुधारूपत्वेन च । दयावत्या प्रशस्तकृपायुक्तया, दत्तं स्तन्यं, द्रविलशिशुः द्रविलजातिसमुद्भवः बालः एतत्स्तोत्रकर्ता, आस्वाद्य पीत्वा, तव यत् कारणात् , कवीनां कवीश्वराणां, प्रौढानां प्रगल्भानां मध्ये इति निर्धारणे षष्ठी । अजनि जातः । कमनीयः अतिरमणीयः, कवयिता कविः । अत्रेत्थं पदयोजना - हे धरणिधरकन्ये ! तव स्तन्यं हृदयतः उत्थितः सुधाधारासारः पयःपारावारः सारस्वतमिव परिवहतीति मन्ये । यद्यस्मात् दयावत्या त्वया दत्तं तव स्तन्यं द्रविलशिशुरास्वाद्य प्रौढानां कवीनां मध्ये कमनीयः कवयिता अजनि । अत्रोत्प्रेक्षाद्वयं पदव्याख्यानावसरे कथितम् । उभयोस्संसृष्टिः ॥ ७५ ॥

७६.
हरस्य क्रोधज्वालावलिभिः अवलीढेन आविष्टेन, वपुषा गभीरे निम्ने, अत एव ते तव, नाभीसरसि नाभ्येव सरः तस्मिन्, कृतसङ्गो मनसिजः मन्मथः, तत्र निमग्न इत्यर्थः । समुत्तस्थौ उदभूत् । तस्मात् नाभीसरसः, अचलतनये ! पार्वति ! धूमलतिका धूमावलिः, अङ्गारप्रशमसमयोद्भवा । जनः लोकः, तां धूमलतिका धूमावलिः, अङ्गारप्रशमसमयोद्भवा । जनः लोकः, तां धूमलतिकां जानीते वर्णयति । जननि ! मातः ! तव रोमावलिरिति रोमराजिरिति । अत्रेत्थं पदयोजना - हे अचलतनये ! मनसिजः हरक्रोधज्वालावलिभिः अवलीढेन वपुषा गभीरे ते नाभीसरसि कृतसङ्गः । तस्माद्धूमलतिका समुत्तस्थौ । हे जननि ! तां जनः तव रोमावलिरिति जानीतेे । अत्रोत्प्रेक्षालङ्कारः, रोमराजे धूमलतिकात्वेनोत्प्रेक्षणात् । यद्वा जनस्तां जानीते इत्येनन भ्रान्तिमान् प्रतीयते, रोमरेखादर्शनस्य धूमरेखाभ्रान्तिजनकत्वात् । यद्वा - अतिशयोक्तिः जनस्तां रोमावलिमध्यवस्यतीति प्रतीतेः । यद्वा - निश्चयान्तप्तन्देहः, तां रोमावलिरिति निश्चिनोतीति । एवं चतुर्णामलङ्काराणां जानीते इति पदादुत्थानात् एकवाचकानुप्रवेशेन सङ्करः ॥ ७६ ॥

७७. 
यदेतत् पुरः स्फुरत् । यच्छब्दस्य एतच्छब्दसहचरितस्य प्रसिद्धिवाचकत्वं नास्ति । अत एव पुनर्यच्छब्दोपादानम् । कालिन्दीतनुतरतरङ्गाकृति कालिन्द्याः यमुनायाः तनुतरतरङ्गः अतिसूक्ष्मतरङ्गः तस्याकृतिरिव आकृतिर्यस्य तत् । शिवे ! भगवति ! कृशे तनुनिं, मध्ये अवलग्ने, किञ्चित् जननि ! तव यत भाति स्फुरति,  सुधियां विदुषां विमर्दात् सङ्घर्षात्, अन्योन्यं परस्परं, कुचकलशयोः, अन्तरगतं मध्यवर्ति, तनूभूतं सूक्ष्मभूतं, व्योम गगनं, प्रविशदिव प्रवेशं कुर्वदिव । नीलं नभः इत्याबालगोपालप्रसिद्धम् । गगनस्य नीलिमा च मृर्तत्बं च कविप्रसिद्धम् । नामिं कुहरिणीं कुहरवतीम् । अत्रेत्थं पदयोजना - हेशिवे ! जननि ! तव कृशे मध्ये यदेतत्काळिन्दीतनुतरतरङ्गाकृति किञ्चित् रोमावलिरूपं वस्तु सुधियां यद्भाति कुचकलशयोरन्तरगतं तनूभूतं व्योम अन्योन्यं विमर्दादेव कुहरिणीं नाभिं प्रविशदिव भाति । नीलं मूर्तं नभः कुचकलशविमर्दवशात् अधोभागे स्रस्तं नाभिपर्यन्तं जतुलतान्यायेनावतिष्ठते तद्रोमावलिं वदन्तीति भावः । अत्रोत्प्रेक्षालङ्कारः, रोमलतायाः गगनलतिकात्वेन संभावनात् , प्रथमपादे निदर्शनालङ्कारः, तरङ्गाकृतीति बिम्बप्रतिबिम्बभावाक्षेपात् । अनयोस्संसृष्टिः ॥७७॥

७८.
स्थिरः विनाशरहितः गङ्गावर्तः गङ्गायाः अम्भसां भ्रमः, आवर्तस्य क्षणिकत्वात् तद्व्यतिरेकः स्थिर इति । स्तनमुकुलरोमावलिलताकलावालं स्तनावेव मुकुलौ पुष्पकोरकौ तयोः रोमावलिरेव लता आधारभूता जनयित्री, तस्याः कला रेखा तस्याः आवालं आलवालम् । कुण्डं होमार्थं संपादितं वृत्तं अग्निस्थानं, कुसुमशरतेजोहुतभुजः कुमुमशरस्य मन्मथस्य तेजः दीप्तिरेव हुतभुक् वह्निः तस्य रतेः मदनपत्न्याः, लीलागारं विलासगृहं, तत्रैव सर्वदा मन्मथसद्भावात् तत्प्रेयसी तत्रैव वर्तत इति । किमपि अनिर्वाच्यं अतिसुन्दरमित्यर्थः । तव नाभिः  गिरिसुते ! पार्वति ! विलद्वारं, गुहाद्वारं, सिद्धेः तपस्सिद्धेः, गिरिशनयनानां सदाशिवचक्षुषां विजयते सर्वोत्कर्षेण स्फुरति । अत्रेत्थं पदयोजना - हे गिरिसुते ! तव नाभिः स्थिरो गङ्गावर्तः स्तनमुकुलरोमावलिलताकलावालं कुसुमशरतेजोहुतभुजः कुण्डं रतेर्लीलागारं गिरिशनयनानां सिद्धेर्विलद्वारं किमपि विजयते । अत्रोल्लेखालङ्कारः, एकस्या नाभेरनेकरीत्या उल्लेखात् । नायमतिशयोक्तिः, एकस्यानेकत्वोल्लेखनादेव । नाप्यतिशयोक्तिमाला, किमपीत्यष्यवसितुमशक्यत्वात् किमपीत्यनेन सार्धं मालात्वस्यानुचितत्वादिति रहस्यम् ॥ ७८ ॥


७९.
निसर्गक्षीणस्य स्वभावेन क्षीणस्यातिकृशस्य, स्तनतटभरेण स्तनतटयोः कुचतटयोः भरेण, क्लमजुषः क्लान्तिमतः नमन्मूर्तेः नारीतिलक ! स्त्रीरत्नभूते !  शनकैः स्तोके, त्रुट्यत इव भिद्यमानस्येव, चिरं बहुकालं, ते तव, मध्यस्य अवलग्नस्य, त्रुटिततटिनीतीरतरुणा त्रुटिते मग्ने तटिन्याः वाहिन्याः तीरे तरुः वृक्षः तेन, समवास्थास्थेम्नः समायां तुल्यायां अवस्थायां स्थेमा र्स्थेर्यं यस्य तस्य, भवतु भूयात् ।कुशलं क्षेमं त्रुटनाभावः, शैलतनये पार्वति । अत्रेत्थं पदयोजना - हे शैलतनये ! नारीतिक ! निसर्गक्षीणस्य स्तनतटभरेण क्लमजुषः नमन्मूर्तेः शनकैः त्रुट्यत इव त्रुटिततटिनीतीरतरुणा समावस्थास्थेम्नः ते मध्य्य चिरं कुशलं भवतु । मध्यस्येत्येवमादिप्रयोगाः सहृदयहृदयाह्लादकारिणो महाकविशिक्षाभ्याससमासादिताः । एतादृशप्रयोगनिपुणः महाकविरित्युच्यते । अत्रोपमालङ्कारः, भग्ननदीकूलवर्तिमहीरुहशिखामूलिकासाम्यं मध्यस्येति ॥ ७९ ॥

८०.
कुचौ स्तनौ, सद्यः तदानीमेव, स्विद्यत्तटघटितकूर्पासभिदुरौ स्विद्यन्तौ स्वेदवन्तौ तटौ पार्श्वौ तयोर्धटितस्य कूर्यासस्य भिदुरौ भेदकरौ । `कर्मकर्तरि कुरच्' इत्यत्र कर्तर्यति कुरच् । रक्षितस्तु - `कर्मणि कर्तरि च कुरच्' इति व्याचष्टे । `सद्यस्तनघटितकूर्पासभिदुरौ' इति पाठे सद्यस्तनं तदानीन्तनं नूतनत्वेन घटितं कूर्पासकं तस्य भिदुरौ । प्रतिक्षणं प्राणेश्वरस्य सदाशिवस्य रूपानुसन्धानेन उत्सिक्तावयवैर्भिद्यते सन्धिबन्धेषु कञ्चुलिकेति भावः । कषन्तौ निकषन्तौ दोर्मूले कक्षप्रान्तदेशे, कनकलकलशाभौ कनककलशयोर्हेमकुम्भयोरिव आभा सौभाग्यं ययोस्तौ, कलयता रचयता निर्मिमाणेन, तव भवत्याः, त्रातुं रक्षितुं, वलग्नमिति शेषः । यद्वा - प्रथमान्तस्य वलग्नशब्दस्य अत्र कर्मत्वेनान्वयः । भङ्गात् स्तनभरजनितात्, अलमिति अलंशब्दोಽत्र वारणार्थः । भङ्गो मा भूदित्यर्थः । वलग्नं मध्यप्रदेशं, तनुभुवा मन्मथेन, त्रिधा त्रिप्रकारेण, नद्धं बद्धं, देवि ! दीव्यन्ति ! भगवति ! त्रिवलि तिस्रो वलयोः विमङ्गाः यस्य तत् । लवलीवल्लिभिरिव लवलीनां वल्लयः ताभिः । पीतवल्ली लवली, तत्पुष्पाणि श्वेतानि । अकारादिनिघण्टौ तु - लवलीत्युक्त्वा तल्लता वनकुळत्थलतेत्युक्तम् । यथारुचि स्वीकार्यम् । इवशब्दस्सम्भावनायां, ध्रुवमित्यर्थः । इवशब्दस्य सम्भावनाद्योतकत्वमप्यस्तीति पूर्वमेवोक्तम् । अत्रेत्थंं पदयोजना - हे देवि ! सद्यः स्विद्यत्तटघटितकूर्पासभिदुरौ दोर्मूले कषन्तौ कनककलशाभौ कुचौ कलयता तनुभुवा भङ्गादलमिति वलग्नं त्रातुं त्रिवलि तव वलग्नं लवलीवल्लिभिः त्रिधा नद्धमिव । अत्र उत्प्रेक्षालङ्कारः, त्रिवलीनां लवलीवल्लीत्वेन संभावनात् । पूर्वार्धे अतिशयोक्तिरलङ्कारः, भगवत्याः कुचनिर्माणे मन्मथस्यैवाधिकारो न जरद्ब्रह्मण इति जरद्ब्रह्मनिर्माणसंबन्धेಽप्यसंबन्धोक्त्या अभेदाध्यवसायः कविकृतवस्तुकृतयोः सौन्दर्ययोरेवेति । उभयोरङ्गाङ्गिभावेन सङ्करः । नन्वेवं कुचौ रचयता मन्मथेनेत्यनुवाद्यविशेषणमहिम्ना मन्मथकर्तृत्वस्य सिद्धवदनुवादात् कुचनिर्माणे वर्तमानसंबन्धाभावात् असम्बन्धे संबन्धोक्तेरप्याञ्जस्यमेवेति चेत् - मैवम् ; कुचौ कनककलशामो कलयतेति शतृप्रत्ययेन वर्तमानार्थेन कुचकरणस्य वर्तमानकालसंबन्धप्रतीतेरसम्बन्धे संबन्धोक्तिराञ्जसीति न वाच्यम् । भूतकालसंबन्धेಽपि भूतकालक्रियावाचकाख्यातान्तधातुप्रयोगे युज्यते संबन्धेಽप्यसंबन्धकथनं न त्वनुवाद्यगतत्वेन सिद्धवदनुवादे ॥ ८०  ॥

८१.
गुरुत्वं गौरवं, विस्तारं आयामपरिणाहं, क्षितिधरपतिः हिमवान् , पार्वति ! शैलतनये ! निजात् स्वकीयात् , नितम्बात् नितम्बप्रदेशात् ,  आच्छिद्य अवयुत्य, त्वयि भवत्यां, हरणरूपेण हरणात्मना, निदधे समर्पितवातन् । हरणं नाम स्त्रीधनं - अध्यग्न्यध्यावाहनिकम् । यथोक्तं हारीतेन - अध्यग्न्यध्यावाहनिकं दृरणं स्त्रीधनं स्मृतमिति । अस्यार्थः - अग्निमधिकृत्य दत्तमध्यग्नि, विवाहसमये अग्निसमीपे पित्रादिभिर्यद्दत्तं तदध्यग्नि, विवाहानन्तरं वधूं गृहीत्वा स्वगृहं प्रतिजिगमिषावसरे पित्रादिभिर्यद्दत्तं तदध्यावाहनिकमिति । एतदुभयं हरणशब्दावाच्पमिति मन्वादिभिस्स्मृतामति । अतः तस्मात्कारणात् , ते तव, विस्तीर्णः आयामतः, गुरुः पृथुः, अयं परिदृश्यमानः, अशेषां कृत्स्नां, वसुमतीं पृथ्वीं नितम्ब प्राग्भारः नितम्बस्य प्राग्भारः अतिशयः, स्थगयति छादयति । लघुत्वं लाघवं नयति प्रापयति च । चकारः शङ्काच्छेदे, अस्मिन्नर्थे न शङ्कितव्यमित्यर्थः । अत्रेत्थं पदयोजना - हे पार्वति ! क्षितिधरपतिः गुरुत्वं विस्तारं निजात् नितम्बादाच्छिद्य त्वयि हरणरूपेण निदधे । अतः ते अयं नितम्बप्राग्भारः गुरुः विस्तीर्णस्सन् अशेषां वसुमतीं स्थगयति लघुत्वं नयति च । विस्तारेण स्थगनं गुरुत्वेन लाघवापादनमित्यर्थः । प्रपञ्चे वसुमत्यामेव गुरुत्वविस्तारौ एकत्र स्थितौ । तयोस्तिरस्करणमेवत्रस्थिताभ्यांं गुरुत्वविस्ताराभ्यामेव विधेयमिति हिमाद्रिगतगुरुत्वविस्तारौ हिमाद्रेः भूधरत्वात् भूमिगतगुरुत्वविस्ताराभ्यामधिकाविति भावेन गृहीत्वा तत्तिरस्करणमिति क्षितिधरपतिः अशेषां वसुमतीमिति च पदं प्रयुञ्जानस्य भावः । अत्रातिशयोक्तिरलङ्गारः, हिमाद्रिगतगुरुत्वविस्तारयोः पार्वतीनितम्बगतगुरुत्वविस्तारयोर्भेदेಽप्यभेदेनाध्यवसानात् । सेयं भेदे अभेदनिबन्धनादतिशयोक्तिरलङ्कारः ॥ ८१ ॥

८२.
ऊरू जानुनी च सकृदेव वर्णयति - करीन्द्राणां गजेन्द्राणां, शुण्डान् करदण्डान् , शुण्डाशब्दस्य पुल्लिङ्गताप्यस्ति इति रक्षितमतम् । कनककदलीकाण्डपटलीं सुवर्णरम्भास्तम्भसंहर्ति, उभाभ्यामूरुभ्यां उभयं करिकररम्भास्तम्भात्मकं अपि निर्जिन्य विजिस्य, भवति ! त्वं सुवृत्ताभ्यां शोभनाभ्यां वर्तुलाभ्यां, पत्न्युः परमेश्वरस्य, प्रणतिकठिनाम्यां प्रणतिभिः कठिनाभ्यां प्रणतिदशायां जान्बोः भूमिस्पर्शादित्यर्थः । गिरिसुते ! हिमाद्रितनये, विधिज्ञे !  विधिं वेदार्थं जानातीति विधिज्ञा सर्वज्ञेत्यर्थः । यद्वा वेदार्थानुष्ठात्री । अत एव पत्युर्नमस्कारः प्रतिदिनं वैध इति कृतः न तु तस्याधिक्यानुरोधादिति नर्मवचनम् । तस्यास्सम्बुद्धिः । जानुभ्यां विबुकरिकुम्भद्वयं दिग्दन्तिकुम्भस्थलद्वितयं, असि भवसि । अत्रेत्थं पदयोजना - हे विधिज्ञे ! गिरिसुते ! भवति ! करीन्दाणां शुण्डान् कनककदलीकाण्डपटलीं उभाभ्यामरुभ्यां उभयमपि निर्जित्य सुवृत्ताभ्यां पत्युः प्रणतिकठिनाभ्यां जानुभ्यां विबुधकरिकुम्भद्वयमपि निर्जित्य असि वर्तसे स्फुरसीति यावत् । अत्र भवच्छब्दयोगेಽपि असीति मध्यमपुरुष एव भवति, तस्य सम्वोधनमात्रपरत्वात् । अत्रेदं तत्त्वम् - भवच्छब्दो द्विविधः संबोध्यपरः संबोधनमात्रपरश्चेति । संबोध्यपरत्वे भवच्छब्दस्य युष्मदर्थत्वाभावात् `युष्मद्युपपदे' इत्यादिना प्राप्त्यभावात् शेषे प्रथम एव तद्योगे । यथा - सूते जगन्ति भवती भवती विमर्ति जागर्ति तत्क्षयकृते भवती भवानि (चर्चास्तवे) इत्यादि । यदा - संबोधनमात्रपरत्वं भवच्छब्द्य तदा युष्मदर्थत्वात् मध्यमपुरुषः स्यादेव । यथा `भवति भिक्षां देहि' इति । तत्र संबोधनमात्रपरत्वेಽपि ङीष्प्रत्ययः गौरादौ भवतेः प्रातिपदिकस्य पाठात् सिद्धः । अत एव रक्षित आह - `भवतु प्रातिपदिकसामर्थ्यात् स्त्रीलिङ्ग एव भवच्छब्दस्य संबोधनमात्रपरत्वम्' इति । अयमाशयः - भवच्छब्दस्य सर्वनामसु `भवतु' इति प्रातिपदिकग्रहणात् `उगितश्च' इति ङीप् सिद्ध एवेति अत्र गौरादौ पठितस्य भवच्छब्दस्य वैयर्थ्यात् स्त्रीत्व एव संबोधनमात्रपरत्वमिति ज्ञापयतीति । नन्वेवं रक्षितेनैव `युष्मदस्मदोः स्त्रीपुन्नपुंसकेषु तुल्यलिङ्गत्वं, संबोधनमात्रपरत्वात् युष्मदस्भदोः, एकद्विबहुत्वपरत्वं तु संबोध्यलक्षणया । न च लिङ्गलक्षणा, आकांक्षाभावात्' इत्युक्तम् । तद्वद्भवच्छब्दस्याप्यलिङ्गत्वं प्राप्नोतीति । मैवं, दत्तोत्तरत्वादित्यलमतिविस्तरेण । यत्तु `त्वामस्मि वच्मि विदुषां' इति श्लोकव्याख्यानावसरे काव्यप्रकासिकाटीकाकारेण भास्करेणोक्तं तदमूलमिति नोपन्यस्य दूषितम् । अत्रोपमालङ्कारः स्पष्ट एव ॥ ८२ ॥

८३.
पराजेतुं तिरस्कर्तुं, रुद्रं हरं, द्विगुणशरगर्भौ द्विगुणीकृताः शराः पञ्चबाणाः गर्भे ययोस्तौ । गिरिस्तुते ! पार्वति ! निषङ्गौ तूणीरौ,  जङ्घे जङ्घाकाण्डौ, ते तव, विषमविशिखः पञ्चबाणः, बाढं ध्रुवं, अकृत कृतवान् । यदग्रे ययोः निषङ्गयोरग्रे, दृश्यन्ते । दशशरफलाः दशानां शराणां द्विगुणितानां पञ्चानामित्यर्थः तेषां फलाः अयोमुखानि, पादयुगलीनखाग्रच्छद्मानः पादयोः प्रपदयोः युगली द्वितयं तस्या नखाग्राणां दशानां छद्म व्याजो येषां ते, सुरमकुटशाणैकनिशिताः सुराणां इन्द्रादीनां मकुटेष्वेव शाणेषुा एकनिशिताः मुख्यतया उत्तेजिताः । अत्रेत्थं पदयोजना - हे गिरिसुते ! विषमविशिखः रुद्रं पराजेतुं द्विगुणशरगर्भौ निषङ्गौ ते जङ्घे अकृत बाढम् । यदग्रे पादयुगलीनखाग्रच्छद्मानः सुरमकुटशाणैकनिशिताः दशशरफला दृश्यन्ते । अत्र उत्प्रेक्षालङ्कारः, जङ्घयोः तूणीरतया सम्भावनात् । अपह्नवालङ्कारश्च, नखाग्राणां फलत्वेनापह्नवात् । अनयोस्प्तंसृष्टिः, अपृथक्स्थित्या प्रयोज्यप्रयोजकभावावगतेः । विषमविशिखो बाढमकृतेत्यत्र अतिशयोक्तिरलङ्कारः, साधारणब्रह्मसृष्टिव्यतिरिक्तत्वेन प्रतीतेः । एतच्च पूर्वमेव स्पष्टीकृतं `कुचौ सद्यस्स्विद्यत्' इति श्लोकव्याख्यानावसरे । अलङ्कारेण अलङ्कारध्वनिपरि, द्विगुणशरगर्भौ दशशरफला इति पदद्वयेन पादाङ्गुलीनां शराणां च अमेदाध्यवसायप्रतीतेरित्यलम् ॥ ८३ ॥

८४.
श्रुतीनां निगमानां, मूर्धानः शिरांसि वेदान्ता इत्यर्थः । दधति धारयन्ति प्रतिपादयन्तीत्यर्थः । तव मवत्याः, यौ चरणौ पादौ, शेखरतया उत्तंसतया । यद्धा - श्रुतीनां श्रुतिवधूनां मूर्धानः श्रुतयः भगवतीपादाब्जं उत्तंसयन्ति । यथोक्तम् - श्रुतिवाक्यं शक्तिं प्रति वसिष्ठेन - `नमो देव्यै महालक्ष्म्यै श्रियै सिद्ध्यै नमो नमः। ब्रह्मविष्णुमहेशानवेदकैः पूजिताङ्घ्रये ॥' वेदकैरित्यत्र वेदानां कैश्शिरोभिरिति । `नमस्त्रिपुरुसुन्दर्यै शिवायै विश्वमूर्तये,' इत्यादि । `एवं स्तुता महादेवी श्रुतिभिः प्रतीमानसा । प्राह ताः प्रति तादृग्भिः वचोभिरमरेश्वरी॥' इत्यादि वसिष्ठसंहितायाम् । ममापि एतौ चरणौ, मातः! जननि ! शिरसि मूर्धनि, दयया कृपया कृपाविष्टचित्तेनेत्यर्थः । धेहि निधेहि । चरणौ पादौ, ययोः चरणयोः संबन्धि, पाद्यं पाथः पादनिर्णेजनजलम् । यद्यपि पाद्यमित्युक्ते पादसंबन्धः प्रतीयते, तथापि पाद्यमित्युक्ते पादप्रक्षालनार्हं पाद्यमित्यर्हतामात्रप्रतीतौ विशेषाकारेण ययोरित्यस्यान्वय इति न पौनरुक्त्यम् । पशुपतिजटाजूटतटिनी पशुपतेः शिवस्य जटाजूटे कपर्दे तटिनी गङ्गा । ययोः चरणयोः, लाक्षालक्ष्मीः लाक्षारसकान्तिः, अरुणहरिचूडामणिरुचिः अरुणश्चासौ हरिचूडामणिश्च कौस्तुभः तस्य रुचिः रक्तिमा । अयमर्थः - प्रणयकोपशान्तये प्रणतस्य पशुपतेः जटाजूटवर्तिनी गङ्गा पादाग्रवर्तिनी आसीदिति गङ्गायाः पाद्यजलत्वं कथितम् । प्रतिदिनं सायम्प्रातः सेवार्थं नामस्कुर्वाणस्य विष्णोः मकुटघटितकौस्तुभमणेः श्वेतवर्णस्य लाक्षारसप्रसादजन्योಽरुणिमेति ध्येयम् । अत्रेत्थं पदयोजना हे जननि ! तव यौ चरणौ श्रूतीनां मूर्धानः शेखरतया दधति, हे मातः ! एतौ चरणौ ममापि शिरसि दयया धेहि । ययोः पाद्यं पाथः पशुपतिजटाजूटतटिनी ययोः लाक्षालक्ष्मीः अरुणहरिचूडामणिरुचिः । एतदुक्तं भवति -भगवत्याः पादाम्वुजद्वितयस्य वेदमूर्धनि सदाशिव मूर्धनि विष्णुमूर्धनि च सञ्चार इति मूर्धसञ्चारस्वाभाव्ययस्ति । अतो मम मूर्धन्यपि सञ्चरतु पादाम्बुजमिति प्रार्थनासामञ्जस्यमिति कवेरभिप्रायः । यद्वा - प्रपञ्चजनयिञ्याः सादाख्यायाः प्रपञ्चान्तःपातिनः हरिविरिञ्चिपशुपतिवेदान्ताः पादाम्बुजं शिरसि धारयन्ति तन्निर्णेजनजलेन पवित्रितगात्राः तन्महिम्ना तत्तदधिकारान् भजन्त इति युज्यत एवेति । अत्र रूपकालङ्कारः स्पष्टः ॥ ८४ ॥

८५.
नमोवाकं नम इति वाक्यम् । नमोवाकशब्दो निपातनात्साधुः । ब्रूमः वदामः, नमस्कुर्म इत्यर्थः । नयनरमणीयाय नेत्रयोः प्रियकराय, पदयोः चरणयोः, तव अस्मै परिदृश्यमानाय, द्वन्द्वाय युग्माय, स्फुटरुचिरसालक्तकवते स्फुटरुचये स्फुरत्प्रभाय रसालक्तकवते सार्द्रालक्तकाय, विशेषणसमासः । असूयति ईर्ष्यति । अत्यन्तं नितरां, यदभिहननाय येन पदयुगेन अभिहननं ताडनं तस्मै, अभिहननं न सहत इत्यर्थः । अशोकश्चरणाहतिव्यक्तपुष्प इति दोहदकौतुके । स्पृहयते स्पृहां कुर्वते, पशूनामीशानः पशुपतिः, प्रमदवनकङ्केळितरवे प्रमदवनं उद्यानवनं तत्र कङ्केळितरुरशोकः तस्मै असूयति ईर्ष्यति । उभयत्र `क्रुधद्रुह' इत्यादिना `स्पृहेरीप्सितः' इत्यनेन च संप्रदाने चतुर्थी । अत्रेत्थं पदयोजना - हे भगवति ! तव नयनरमणीयाय स्फुटरुचिरसालक्तकवते पदयोरस्मै द्वन्द्वाय नमोवाकं ब्रूमः । पशूनामीशानः यदभिहननाय स्पृहयते प्रमदवनकङ्केळितरवे अत्यन्तं असूयति । प्रणयकलहसमये अनुग्रहात्मा पादाघातो न कस्यापि संभाव्यत इति अचेतनवस्तुनोಽपि कङ्केळितरोः कथं स्यादिति तत्रैवासूया नान्यत्रेति भावः । अनेनात्यन्तं पातिव्रत्यं पार्वत्याः प्रतिपादितम् । एतादृशं पतिव्रत्यं लक्ष्मीसरस्वत्योर्नास्तीति ध्वन्यते । अत्रातिशयोक्तिरलङ्कारः, पशुपतेरीर्ष्ययाಽसंबन्धेಽपि संबन्धकथनादभेदाध्यवसायप्रतीतेः ॥ ८५ ॥

८६.
मृषा अकस्मादेव, कृत्वा गोत्रस्खलनं गोत्रस्य स्खलनं नाम नायिकायामनुरागं प्रकटयतस्तत्त्समीप एव प्रमादात् नायिकान्तराविष्टचित्तस्य तन्नामोच्चारणम् । अथ गोत्रस्खलनान्तरं वैलक्ष्यनभितं वैलक्ष्येण इतिकर्तव्यतामौढ्येन नमितं । अत्र नमितमिति वैलक्ष्यप्राधान्यात् वैलक्ष्येणैंव नमितः न तु स्वयं वैलक्ष्यान्नमितः अत्युत्कृष्टं वैलक्ष्यमासीदिति नमितशब्दं प्रयुञ्जानस्य भावः । ललाटे निटिंलप्रदेशे, भर्तारं पशुपतिं, चरणकमले पादपङ्कजे, ताडयति घ्नति सति चरणकपलेन भर्तुर्ललाटं ताडितवत्यां भवत्यामित्यर्थः । ललाटताडतं भर्तृपर्यन्तं गच्छतीति भर्तारं ताडयतीत्युक्तिराञ्जसीति एतादृशप्रयोगाः महाकविशिक्षावशादायाताः महृदयहृदयाह्लादकाः । ते तव, चिरात् विरकालमनुस्यूतं, अन्तश्शल्यं, वैरमित्यर्थः । दहनकृतं नयनाग्निना प्लोषणकृतं, उन्मूलितवता तुलाकोटिक्वाणैः तुला नूपृरं तस्य कोटयः अग्राणि, तैरन्तर्गता मणयः क्षुद्रघण्टादयः लक्ष्यन्ते, तेषां क्वाणैः शिञ्जितैः, किलिकिलितम् किलिकिलेत्यनुकरणं विजयिनः सुप्रसिद्धम् । किलिकिलिरवः कृत इत्यर्थः । ईशानरिपुणा मन्मथेन । मन्मथस्य ईशानं प्रति रिपुत्वं तदा सिद्धमिति भावः । अत्रेत्थं पदयोजना-हे भगवति ! मृषा गोत्रस्खलनं कृत्वा अथ वैलक्ष्यनमितं भर्तारं ते चरणकमले ललाटे ताडयति सति ईशानरिपुणा चिरात् दहनकृतं अन्तश्शल्यं उन्मूलितवता तुलाकोटिक्वाणैः किलिकिलितम् । अत्रातिशयोक्तिरलङ्कारः, तुलाकोटिक्वाणानां किलिकिलितध्वनित्वेनाध्यवसनात् भेदे अभेदनिवन्धनातिशयोक्तिः ॥ ८६ ॥

८७.
हिमानीहन्तव्यं हिमान्या हिमसंहत्या हन्तव्यं नाशितव्यं, हिमगिरिनिवासैकचतुरौ सर्वदा हिमगिरावेव वसन्तावित्यर्थः । निशायां शर्वर्यां, निद्राणं मुकुलितं, निशि चरमभागे च विशदौ प्रसन्नौ, चेतनाशक्तेः तत्रैवोत्पत्तेरिति भावः । चकारात् दिवापि प्रसन्नावित्यर्थः । वरं ईप्सितं, लक्ष्मीपात्रं लक्ष्म्या अधिष्ठितमित्यर्थः । श्रियं लक्ष्मीं, अतिसृजन्तौ उत्पादयन्तौ, समयिनां स्वभक्तानां, समयस्वरूपं `तवाधारे मूले' (४१ श्ले.) इति श्लोके निरूपितम् । सरोजं कमलं कर्मभूतं, त्वत्पादौ जननि ! हे मातः ! जयतः विजयेते । चित्रं आश्चर्यं, इह अस्मिन्नर्थे, किं न किमपीत्यर्थः । अत्रेत्थं पदयोजना - हे जननि ! हिमगिरिनिवासैकचतुरौ निशि चरमभागे च विशदौ समयिनां श्रियमतिसृजन्तौ त्वत्पादौ हिमानीहन्तव्यं निशायां निदाणं वरं लक्ष्मीपात्रं सरोजं जयतः ; इह किं चित्रं, आधिक्यस्य स्फुटत्वादित्यर्थः । अत्र व्यतिरेकालङ्कारः स्फुटः ॥ ८७ ॥ 

८८.
पदं स्थानं ते तव, कीर्तीनां यशसां, प्रपदं पादाग्रं, अपदं अस्थानं, देवि ! द्योतनशीले ! भगवति ! विपदां आपदां, कथं कथङ्कारं नीतं प्रापितं, सद्भिः कवीन्द्रैः, कठिनकमपीठकर्परतुलां कठिनस्य कमठीकर्परस्य कूर्मपृष्ठकपालस्य तुलां, कथं वा कथंकृत्वा, वाहुभ्यां हस्ताभ्यां, उपयमनकाले विवाहसमये, पुरभिदा  सदाशिवेन, यत् पदं आदाय गृहीत्वा, न्यस्तं क्षिप्तं, दृाषदि उपलाधारभूता शिला दृषत् , उपलं हरिद्रादिद्रव्यस्य पेषणिका शिला । तदाधारभूता शिला दृषत् । सा विवाहसमये अश्मस्थापानानुष्ठानार्थं पात्रत्वेन प्रयुक्ता । तस्यां दृषदि दयमानेन दयावता, मनसा । दयां विहायातिमृदुलं पादाम्बुजं दृषदि कथं स्यापितं शम्भुना । अमृतस्यन्दिनीभिः वाग्विलासैः कवीश्वराः कमठपृष्ठेन तुल्यतया कथम् ? एतदुभयमयुक्तमित्यर्थः । अत्रेत्थं पदयोजना - हे देवि ! कीर्तीनां पदं विपदामपदं ते प्रपदं सद्भिः कठिनकमठीकर्परतुलां कथं नीतम् ? दयमानेन मनसा पुरभिदा उपयमनकाले बाहुभ्यां यदादाय कथं वा दृषदि न्यस्तम् ? अत्रानन्वयालङ्कारो ध्वन्यते, सदृशान्तरनिषेधात् असदृशस्य पादाम्बुजवस्तुनः स्वयमेव स्वस्य तुल्यमिति प्रतीते ॥ ८८ ॥

८९.
नखैः नखरैः, नाकस्त्रीणां सुराङ्गनानां शच्यादीनां, करकमलसङ्कोचशशिभिः करा एव कमलानि तेषां सङ्कोचे मुकुलीभावे शशिनः चन्द्राप्त्मकाः पाददर्शनवेलायां नखकान्तयः चन्द्रकिरणा इव तत्करान् मुकुलयन्ति अञ्जलिसन्धानं कारयन्ति । तरूणां वृक्षाणां, दिव्यानां दिवि भवानां, हसतः । तरूणां हसत इति कर्मणि षष्ठी । हसन्तौ इव ते तव, चण्डि ! भगवति ! चरणौ फलानि स्वस्स्थेभ्यः स्वर्गस्थेभ्य एव न तु दरिद्रेभ्य इति विशेषणवशात्प्रतीयतो । किसलयकराग्रेण किसलया एव कराः तेषामग्रं तेन, ददतां दिशतां, दरिद्रेभ्यो दीनेभ्यश्च, भद्रां अमन्दां श्रियं लक्ष्मीं, अनिशं सर्वदा, अह्नाय शीघ्रं, ददतौ । अयमर्थः - कल्पवृक्षः किसलयकरैः स्वस्स्थेभ्य एव आशानुसारेण शनैश्शनैः फलं ददति । ते पादाम्बुजं तु स्वस्स्थेभ्यो दरिद्रेभ्यश्च शीघ्रं भद्रां श्रियं ददातीति व्यतिरेकः । अत्रेत्थं पदयोजना - हे चण्डि ! किसलयकराग्रेण स्वस्स्थेभ्यः एव फलानि ददतां दिव्यानां तरूणां दरिद्रेभ्यो भद्रां श्रियं अनिशमह्नाय ददतौ ते चरर्णो नाकस्त्रीणां करकमलसङ्कोचशशिभिः नखैः हसत इवा । अत्र व्यतिरेकालङ्कारः स्फुट एव । स च स्वस्स्थेभ्य इत्यत्र श्लोषानुप्राणित इन्तनुसन्धेयम् ॥ ८९ ॥

९०.
ददाने ददति, दीनेभ्यो दरिद्रेभ्यः, श्रियं लक्ष्मीं, अनिशं आशानुसदृशीं वाञ्छानुरूपां, अमन्दं अधिकं, सौन्दर्यप्रकरमकरन्दं सौन्दर्यस्य लावण्यस्य प्रकरः सूमह एव मकरन्दः पुष्परसः तं, विकिरति क्षिपति, तव भवत्याः, अस्मिन् दृश्यमाने, मन्दारस्तबकसुभगे कल्पवृक्षगुच्छसौभाग्यवति, यातु प्राप्नुयात् । चरणे पादाब्जे, निमज्जन् नितरां मज्जनं कुर्वन् , मज्जीवः अहं चासौ जीवश्च मज्जीवः, करणचरणः करणानि पञ्चेन्द्रियाणि मनष्षष्ठानि तान्येव चरणा यस्य सः षट्चरणतां भ्रमरत्वम् । अत्रेत्थं पदयोजना - हे भगवति ! दीनेभ्यः आशानुसदृशीं श्रीयं अनिशं ददाने अमन्दं सौन्दर्यप्रकरकरन्दं विकिरति मन्दारस्तबकसुभगे अस्मिन् तव चरणे करणचरणः मज्जीवः निमज्जन् षट्चरणतां यातु । अत्रातिशयोक्तिरलङ्कारः, चरणस्य कमलत्वेन निगीर्याध्यवसानात् । मन्दारस्तवकसुभग इत्यत्र उपमालङ्कारः । अनयोस्संसृष्टिः । करणचरण इत्यत्र रूपकं, करणानां चरणत्वेन रूपणात् । मज्जीवष्षट्चरणतां यात्वित्यत्र परिणामालङ्कारः स्पष्टः । अनयोरङ्गाङ्गिभावेन सङ्करः । सौन्दर्यप्रकरमकरन्दं विकिरतीत्यत्र रूपकं निगीर्याध्यवसाने निमित्तम् । अत एव नैकदेशरूपकम् , अवयवानां प्रतिपादनात् ।  करणचरणष्षट्चरणतां यात्विति फलत्वेनोद्देशात् अवयवत्वं तस्य । अतोಽस्मिन् चरण इति आरोपविषयतया चरणमुपादाय कमलमारोप्यमाणबुद्ध्या निगीर्णमिति सम्यक् । एवं परिणामातिशययोः सङ्कर एव न तु संसृष्टिरिति ध्येयम् ॥ ९० ॥

९१.
पदन्यासक्रीडापरिचयं पदयोर्न्यासः तस्मिन् क्रीडा विनोदः तस्य परिचयमिव अभ्पासमिव । इवशब्दम्संभावनावचनः नूनमित्यर्थः । आरब्धुमनसः संपादयितुकामाः, स्खलन्तः स्खलद्गतयः, ते तव, खेलं खेलनं विलासं सञ्चारं, भवनकलहंसाः भवने परिपोपिताः कलहंसाः हंसविशेषाः, न जहति न परित्यजन्ति त्वदनुसरणं न कदाचिदपि त्यजन्तीत्यर्थः अतः कारणात् , तेषां कलहंसानां, शिक्षां खेलनशिक्षां, सुभगमणिमञ्जीररणितच्छलात् मणिमञ्जीरो मणिबधाननूपृरः स चासौ सुभगः रम्यतरः । यद्वा-सुभगैः मणिभिः पद्मरागादिभिः युक्तः, तस्य मञ्जीरस्य रणितानां शिञ्जितानां छलात् व्याजात् । आचक्षाणं उपदिशत् , चरणकमलं पादाम्बुजं, चारुचरिते ! शोभनगमने ! अत्रेत्थं पदयोजना - हे चारुचरिते ! पदन्यासक्रीडापरिचयं आरब्धुमनसः भवनकलदृंसाः स्खलन्तः ते खेलं न जहति ; अतः चरणकमलं सुभगमणिमञ्जीररणितच्छलात् तेषां शिक्षां आचक्षाणमिव । अत्रोत्प्रेक्षालङ्कारः - मञ्जीररणितानां शिक्षावचनान्मतया सम्भावनात् । पूर्वार्धे अतिशयोक्तिः, भवनकलहंसानां स्वाभाविके पोपकजनानुसरणे पदन्यासक्रीडापरिचयार्थत्वेन अध्यवसानात् असम्बन्धे संबन्धनिबन्धनातिशयोक्तिः । उभयोरङ्गाङ्गिभावेन सङ्करः ॥ ९१ ॥

९२.
एवं मकुठादिपादान्तं वर्णयित्वा पुनः स्वरूपं प्रस्तौति - गताः प्राप्ताः, ते तव, मञ्चत्वं खट्वारूपत्वं, द्रुहिणहरिरुद्रेश्वरभृतः दुहिणो ब्रह्मा हरिर्विष्णुः रुद्रः ईश्वर एते अधिकारिपुरुषाः महेश्वरतत्त्वान्तगताः ते च ते भुतश्च । क्विबन्तोಽयं शब्दः बहुवचनान्तः । भृतो भृतकाः । विशेषणसमासः । तेषां कामरूपाणां अत्यन्तसन्निकृष्टसेवार्थं मञ्चस्य पादचतुष्टयरूपता युज्यत एव । शिवः शिषशब्दो व्याख्यातः शिवतत्त्वात्मक एवाधिकारिपुरुषः यद्वा - सदाशिवतत्त्वम् । स्वच्छच्छायाघटितकपटप्रच्छदपटः स्वच्छा चासौ छाया च स्वच्छच्छाया, कान्तिः, सैव घटिताः कपटप्रच्छदपटः शुभ्रकान्तिरेव वस्त्रात्मनावस्थित इत्यर्थः । त्वदीयानां भवत्संबन्धिनीनां, भासां कान्तीनां, प्रतिफलनरागारुणतया प्रतिफलनेन यो रागः रक्तिमा संक्रान्तः तेनारुणो रक्तवर्णः तस्य भावस्तत्ता तया । शरीरी मूर्तः, श्रृङ्गारः श्रृङ्गाराख्यो रस इव । श्रृङ्गाररसः रक्तवर्ण इति महाकविप्रसिद्धिः । इवशब्दस्सम्भावनायाम् । दृशां भवद्वीक्षणानां, दोग्धि दुग्धे प्रसूते करोतीति यावत्, कुतुकं आनन्दम् । अत्रेत्थं पदयोजना - हे भगवति ! ते मञ्चत्वं द्रुहिणहरिरुद्रेश्वरभृतः गताः ; शिवः स्वच्छच्छायाघटितकपटप्रच्छदपदस्सन् त्वदीयानां भासां प्रतिफलनरागारुणतया शरीरी श्रृङ्गारो रस इव दृशां कुतुकं दोग्धि । अत्रेदमनुसन्धेयम् - आधारस्वाधिष्ठानमणिपुरानाहतविशुद्ध्याज्ञाचक्रात्मकं षट्चक्रसदनं पृथिव्यग्निजलवायुगगनमनस्तत्त्वाधिष्ठानं एकादशेन्द्रियाधिष्ठानं च । एवं आज्ञाचक्रान्ते एकविंशतितत्त्वान्यधिष्ठितानि तदात्मनावस्थितानि । तत उपरि मायाशुद्धविद्यामहेश्वरसदाशिवात्मकतत्त्वचतुष्टयं ब्रह्मग्रन्थ्यनन्तरभाविचतुर्द्वारात्मकभूपुरत्रितयात्मकश्रीचक्रद्वारचतुष्टये स्थितम् । प्रागादिद्वारदेशेषु मायादीनि चत्वारि तत्त्वानि । तान्येव मञ्चस्य चतुष्पदानि । शुद्धविद्यायास्सदाशिवतत्त्वाभिनिवेशात् तच्छायापत्त्या सहस्रकमलान्तर्गतशिवस्सदाशिवात्मा अनुरागवशात् शुद्धविद्यायास्संवलनात् तादात्म्यं प्रतीयते । सहस्रकमलान्तस्स्थितस्य चतुर्द्वारात्मकस्य कर्णिकारूपस्य श्रीचक्रस्य मध्यवर्तिचतुरश्रात्मकबैन्दवापरपर्यायसरघाशब्दवाच्यसुधासिन्धौ शिवशक्त्योर्मेलनमिति । अवशिष्टं सर्वं `सुधासिन्धोर्मध्ये' (श्लो. ८) इति श्लोकव्याख्यानावसरे कथितम् । अत्र तद्गुणालङ्कारानुप्राणित उत्प्रेक्षालङ्कारः, शिवस्यातिधवलस्य कामेश्वरीतनुकान्त्या ताद्गुण्यात् शरीरी श्रृङ्गारो रस इवेत्युत्प्रेक्षणादिति ॥ ९२ ॥

९३.
अराळा वक्रा, केशेषु नान्यत्रेत्यर्थः । प्रकृतिसरळा प्रकृत्या स्वभावेन सरळा ऋज्वी मन्दहसिते मन्दस्मिते, शिरीषाभा शिरीषकुसुमाभा अतिमृद्वीत्यर्थः । चित्ते अन्तःकरणे, दृषदुपलशोभा दृषति य उपलः पेषणिका दृषदुपल इति पूर्वमेवोक्तं तस्येव शोभा यस्यास्सा । कुचतटे स्तनतटे, भृशं अत्यर्थं, तन्वी कृशाः, मध्ये वलग्ने, पृथुः स्थूला, उरसिजारोहविषये स्तनविषये नितम्बविषये च । विंषपशब्दः स्थलवाची । जगत् प्रपञ्चं, त्रातुं रक्षितुं, शम्भोः सदाशिवस्य, जयति अहमेवेति स्फुरतीत्यर्थः । करुणा कृपात्मिका , काचित् अनिर्वाच्या, अरुणा अरुणाख्या शक्तिः । यद्वा - अरुणवर्णा काचित् करुणा कृपा करुणाया आरुण्यारोपात् मूर्ता करुणेव भातीति वाक्यार्थः । अरुणाख्या शक्तिरर्थादवगता । अत्रेत्थं पदयोजना - शम्भोः काचित् केशेषु अराळा मन्दहसिते प्रकृतिसरळा चित्ते शिरीषामा कुचतटे दृषदुपलशोभा मध्ये भृशं तन्वी उरसिजारोहविषये पृथुः अरुणा करुणा जगत् त्रातुं जयति । अत्र कामेश्वर्याः अरुणाकरुणाशब्दाभ्यां निगीर्याध्यवसानात् अतिशयोक्तिः ॥ ९३ ॥

९४. 
कलङ्कः लाञ्छनं, कस्तूरी मृगनाभिः रजनिकरबिम्बं चन्द्रबिम्बं, जलमयम् । स्वार्ये मयट् । पन्नीरमित्यर्थः । कलाभिः कलात्मकैः, कर्पूरैः सह मरकतकरण्डं मरकतमणिना रचितम् । मरकतशब्दो वर्णव्यत्ययेन मकरशब्दादुत्पन्नः मकरात् मकरतः । मकरवक्त्राज्जातं मरकतमिति भोजराजः । करण्डं निबिडितं अन्तःपृरितम् । अतः त्वद्भोगेन तव देव्याः उपभेगेतानुभवेन कस्तूरीपन्नीरकर्पूराणां अनुमवेन, प्रतिदिनं दिनेदिने इदं परिदृश्यमानमिन्दुमण्डलं रिक्तकुद्दरं शून्यान्तरं, विधिः ब्रह्मा, भृयोभृयः प्रतिदिनं, निबिडयति । नूनं तव कृते तुभ्यमित्यर्थः । अर्थे कृते च तादर्थ्ये निपातद्वयमीरितम् इति कृतेशब्दस्तादर्थ्ये निपातितः, तद्योगे षष्ठ्येव । अत्रेत्थं पदयोजना - हे भगवति ! कलङ्कः कस्तूरी रजनिकरबिम्बं जलमयं कलाभिः कर्पृग निबिडितं मरकतकरण्डम् । अतः इदं प्रतिदिनं त्वद्भोगेन रिक्तकुहरं विधिः भूयोभूयः तव कृते निबिडयति नूनम् । अत्रातिशयोक्तिरलङ्कारः, मरकतकरण्डत्वेन चन्द्रमण्डलस्याध्यवसानात् । यद्वा - अपह्नवालङ्कारः, अयं कलङ्को न भवति अपि तु कस्तूरी ; इदं रजनिकरबिम्बं न भवति किन्तु बहिःप्रतिफलितमन्तर्गतं पन्नीरं ; इमाः कला न भवन्ति अपि तु कर्पूररजः इदमिन्दुमण्डलं अन्तस्स्थितद्रव्यप्रतिफलनवशात पीतवर्णं प्रतीयते, वस्तुतस्तु श्वेतवर्णमेवेत्याद्यवस्थावह्नवमालायाः प्रतीतेः । उत्प्रेक्षालङ्कारश्च ; प्रतिपदादिदिनेषु वृद्धिक्षयवतः चन्द्रमसः कस्तूर्यादिद्रव्यव्ययप्रवेशाभ्यां ईषद्रिक्तत्वसंपूर्णत्वयोस्सम्भावनात् । अतः अनयोरनुसृष्टिः अङ्गाङ्गिभावेन पृथक्स्थित्या अवस्थानात् ॥ ९४ ॥

९५.
पुरारातेः पुरान्तकस्य, अन्तःपूरं अवरोधः पट्टमहिषीति यावत् । असि भवसि । ततः तस्मात्कारणात् , त्वच्चरणयोः तव पादयोः, सपर्यामर्यादा पूजाप्रकारः तरलकरणानां चञ्चलचित्तानां, असुलभा दुर्लभा । अन्तःपुरप्रवेशः चञ्चलचित्तानां नास्तीति प्रसिद्धम् । अतो निश्चलचित्तैस्तु सौविदल्लैः प्रवेष्टव्यमिति नीतिवाक्यामृते । निर्मलचित्तैरेव सुधाम्भोधिमध्यस्थितायाः पादाम्बुजसेवा ज्ञायते नान्यैरित्यर्थः । तथाहि, प्रसिद्धौ एते नीताः शतमखमुखाः इन्द्रमुख्याः सुरगणाः, सिद्धिं संसिद्धिं, अतुला असदृशीं, तव भवत्याः द्वारोपान्तस्थितिभिः द्वारसमीपे स्थितयो यासां ताभिः । अणिमाद्याभिः अणिमाप्रमुखाभिः सिद्धिभिस्सह अमराः निर्जराः । अत्रेत्थं पदयोजना - भगवति ! पुरारातेरन्तःपुरमसि । ततस्त्वच्चरणयोस्सपर्यामर्यादा तरलकरणानामसुलभा । तथा हि - एते शतमखमुखाः अमराः तव द्वारोपान्तस्थितिभिः अणिमाद्याभिस्सह अतुलां सिद्धिं नीताः । यथा तव द्वारोपान्तमेव अणिमादिसिद्धयस्सेवन्ते एवमिन्द्रादयोಽपि । इयांस्तु विशेषः - अणिमाद्यष्टसिद्धीनां द्वारपालकत्वेन सर्वदा तत्र वासः स्वभावसिद्धः । इन्द्रादीनां तु तरलकरणत्वात् अन्तःपुरप्रवेशानर्हत्वात् दौवारिकानुमत्या द्वारपालकत्वेन सर्वदा तत्र वासः स्वभावसिद्धः । इन्द्रादीनां तु तरलकरणत्वात् अन्तःपुरप्रवेशानर्हत्वात् दौवारिकानुमत्या द्वारदेशेಽवस्थानं सिद्धिशब्दार्थ इति तात्पर्यम् ॥ ९५ ॥

९६.
कश्मलात्त्रायत इति कलत्रं पत्नी । कश्मलं नरकं मध्यवर्णलोपः पृषोदरादित्वात्साधुः। कलत्रं कश्मलात्त्रायत इति रक्षितः । वैधात्रं विधातृसंवन्धि । विधातृशब्दस्य `तस्येदम्' इत्यणि कृते संबन्धमात्रपरत्वे तद्विशेषजिज्ञासायां कलत्रशब्दस्यान्वय इति । धातुः कलत्रमित्युक्ते तु संबन्धमात्रे विहिता षष्ठी संबन्धिन्येव पर्यवस्यतीति साक्षादन्वय इति भावः । अतो नायं प्रयोगो दोषावहः । वैधात्रं कलत्रं सरस्वतीं कतिकति भजन्ते सेवन्ते । न कवयः के वा कवयो न भजन्ते सर्वेಽपि भजन्त इत्यर्थः । श्रियो देव्याः लक्ष्म्याः, को वा न भवति  पतिः कैरपि धनैः । महादेवं सदाशिवं, हित्वा तव भवत्याः, सति ! पतिव्रते ! सतीनां पतिव्रतानां, अचरमे ! अग्रगण्ये ! कुचाभ्यां आसङ्गः आलिङ्गः, कुरवकतरोरपि असुलभः सुलभो न भवति । कुचालिङ्गनं दोहदत्वेनापि कुरवकतरोरचेतनस्यापि न संभवति, किमु वक्तव्यं पुरुषान्तर इति पातिव्रत्यं वाचामगोचरमिति भावः । अत्रेत्थं पदयोजना - हे सति ! बैधात्रं कलत्रं कतिकति कवयः न भजन्ते । श्रिये देव्याः कैरपि धनैः को वा पतिः न भवति । हे सतीनामचरमे ! महादेवं हित्वा तव कुवाभ्यामासङ्कः कुरवकतरोरप्यसुलभः । अयमर्थः - ये मन्त्रजपाद्यासादितसारस्क्ताः ते सरस्वतीवल्लभा इति गीयन्ते । ये धनधान्याश्वगजादिप्तमृद्धिमन्तः ते लक्ष्मीपतयः इति गीयन्ते । पार्वतीपतिस्तु महादेव एवेति पातिव्रत्यमहिमा भवाङ्मनसगोचर इति ॥ ९६ ॥

९७.
गिरां वाचां, आहुः कथयन्ति । देवीं अधिदेवतां, द्रुहिणगृहिणीं ब्रह्मणः पत्नीं, आगमविदः आगमरहस्यवेदिनः, हरेः विष्णोः, पत्नीं जायां, पद्मां पद्मालयां, हरसहचरीं शम्भुपत्नीं अद्रितनयां पार्वतीम् । तुरीया चतुर्थी कापि अनिर्वाच्या, त्वं दुरधिगमनिस्सीममहिमा दुःखेन अधिगन्तुं शक्यः स चासौ निस्सीमो महिमा यस्यास्सा, देशतः कालतो वस्तुतश्चापरिच्छेद्येत्यर्थः । महामाया शुद्धविद्यान्तर्गतं मायातत्त्वं, विश्वं प्रपञ्चं, भ्रमयसि विवर्तयसीति विवर्तं ब्रह्मधर्मं मायायामतिदिशति । परब्रह्ममहिषि ! परब्रह्मणः सदाशिवस्य महिषि ! तथा च श्रूयते-हीश्च ते लक्ष्मीश्च पत्न्यौ इति पुरुषसूक्ते । हीः भुवनेश्वरी लक्ष्मीः श्रीविद्या उभे बह्मणस्ते पत्न्यौ । अत्र तयोर्मध्ये श्रीविद्यायाः प्रधान्यं, श्रीविद्यायां भुवनेश्वर्या अन्तर्भावात् । भुवनेश्वर्यो न श्रीविद्याया अन्तर्भाव इति चन्द्रकलाप्राधान्येव सैव महिषीति ध्येयम् । अत्रेत्थं पदयोजना - हे परब्रह्ममहिषि ! आरामविदः त्वामेव द्रुहिणगृहिणीं विरां देवीमाहुः, त्वामेव हरेः पत्नीं पद्मामाहुः ; त्वामेव हरसहचरीं अद्रितनयामाहुः, त्वं तुरीया कापि दुरधिगमनिस्सीममहिमा महामाया सती विश्वं भ्रमयसि । अयमर्थः - एकामेव भगवतीं नानानामभिः गृणन्त्यागमविदः परब्रह्ममहिषी श्रीविद्यापरनामधेया चन्द्रकला एकैवेति ॥ ९७ ॥

९८.
कदा काले जन्मप्रभृत्यवसानपर्यन्त इति शेषः । मातः ! जननि ! कथय सम्यगुपदिश । कलितालक्तकरसं कलितं उपदिग्धं अलक्तकरसं लाक्षारसं यावकं वा । स्त्रीणां पादाधरोष्ठरञ्जनार्थं अलक्तकद्रवं उपदिहन्ति सैरन्ध्र्यः । पिबेयं प्रार्थनायां लिङ् । विद्यार्थी विद्याः अर्थयत इति विद्यार्थी । यद्वा - अर्थः प्रयोजनमस्य अर्थी विद्याभिः अर्थीति । अत्र रक्षित आह - अर्थशब्दान्मत्वर्थे इनिप्रत्यय इति । अत एव `तेनार्थवान् लोभपराङ्मुखेन' इति कालिदासेन मतुबेव प्रयुक्तः । माघे `नितान्तमर्थिनः' इति णिनिरेव । `अर्थी समर्थो विद्वानं' इत्यादावपि णिनिरेव । अत एव पूर्वव्याख्यैव समीचीना । तव भवत्याः, चरणनिर्णेजनजलं चरणयोः पादयोः निर्णेजनजलं पाद्योदकं, प्रकृत्या स्वभावेन मूकानां, अपिः विरोधे, चकारश्शङ्काच्छेदे, कविताकारणतया कवितायाः हेतुतया, कदा धत्ते वाणीमुखकमलताम्बूलरसतां वाण्याः सरस्वत्याः मुखकमले यस्ताम्वूलरसः तस्य भावस्तत्ता ताम् । अयं भावः - भगवतीपादारविन्दनिर्णेजनजलं सालक्तकं कविताहेतुः कवीश्वरस्य वदने स्थितं सरस्वतीताग्बूलरस इव प्रत्यक्षं भाति । स तु कवीश्वरः पुम्भावमापन्ना सरस्वतीवाभातीति । अत्रेत्थं पदयोजना - हे मातः ! तव कलितालक्तकरसं चरणनिर्णेजनजलं विद्यार्थी अहं कदा काले पिवेयं कथय । तच्च प्रकृत्या मूकानां अनेडमूकानां वक्तुं श्रोतुं अशिक्षितानामपि च कविताकारणतया वाणीमुखकमलताम्बूलरसतां कदा धत्ते । अत्रेदमनुसन्धेयम् - भगवत्पादैः अनेडमूक्तेभ्यः लघुचर्चास्तोत्रद्वयं हस्तमस्तकसंयोगमहिम्ना अवाचि । तन्महिम्ना भगवती पादारविन्द निर्णेजनजलं तन्मुखे दत्तवती । तन्निर्णेजनजलं पुनः प्रार्थयत्याचार्यः । अनेन सामीप्यमुक्तिरुदिता । तद्विशेषानुत्तरश्लोके विवरिष्यामः । चरणनिर्णेजनजलमिति वदता समयिमतमेवोक्तं, कौलमते भुजगाकारेणैव देव्या अवस्थानात् चरणनिर्णेजनजलस्याभावात् । सहस्रकमल एव चरणनिर्णेजनजलमिति पूर्वमेव वहुधा प्रपञ्चितम् । अत एव - सुधाधारासारैश्चरणयुगलान्तर्विगलितैः प्रपञ्चं सिञ्चन्ती पुनरपि रसाम्नायमहसः ॥ इतीदमर्धं समयमतप्रतिपादकम् । अवाप्य स्वां भूमिं भुजगनिभमध्युष्टवलयं स्वमात्मानं कृत्वा स्वपिषि कुलकुण्डे कुहरिणि ॥ इतीदमर्ध कौलमतप्रतिपादकमिति विवेकः । अत्रोत्प्रेक्षालङ्कारः चरणनिर्णेजनालक्तकरसस्य सरस्वतीताम्बूलरसत्वेनाध्यवसानात् । समयिनः साक्षात्सरस्वतीस्वरूपत्वेनाध्यवसानाच्च उत्प्रेक्षातिशयोक्त्योस्सङ्करः ॥ ९८ ॥

९९.
सरस्वत्या भारत्या, लक्ष्म्या पद्मालयया, विधिहरिसपत्नः - यथाक्रममिति शेषः । सरस्वतीपतित्वेन विधेः ब्रह्मणः सपत्नः असूयास्पदम् , लक्ष्मीपतित्वेन हरेः असूयास्पदमित्यर्थः । विहरते विहरमाणः, रतेः काममहिष्याः, पातित्रत्यं पतिव्रताधर्मं पुरुषान्तरासंपर्करूपं, शिथिलयति, मन्मथाकारतया रतेः मन्मथभ्रान्तिं जनयन् संभोगेच्छां जनयतीति भावः । रम्येण अतिसुन्दरेण, वपुषा शरीरेण, तादात्म्यबुद्ध्येति यावत् । एवं सादाख्यायाः कलायाः उपासकस्य ऐहिकफलमुक्त्वा आमुष्मिकमप्याह - चिरञ्जीवन्नेव नित्यजीवनस्सन् । सावयवद्रव्यस्य नित्यत्वं पशुपाशव्यतिकरक्षपणहेतुकम् । अत्र केवलव्यतिरेकि अनुमानं साधनत्वेन प्रयोज्यम् - सावयवं यत् क्षपितपशुपाशव्यतिकरं न भवति, तन्नित्यं न भवति, यथा पश्वादि, इति जीवन्मुक्तिसिद्धिः । सावयवाः कपिलादयः, मार्कण्डेयादयो नित्यसिद्धाः, अतः अन्वयव्यतिरेकि वा भवतु सावयवस्य नित्यतायां साधनम् । एवं नित्यजीवनस्सन् क्षपितपशुपाशव्यतिकरः क्षपितः विनष्टः पशुपाशयोः व्यतिकरः । पशुः जीवः, इन्द्रियैः प्रपञ्चं पश्यतीति । यद्वा - `पश बन्धने' इत्यस्माद्धातोः पशुः अविद्याबद्धो जीवः, पाशः अविद्या ॥
एतच्च श्रूयते - अदितिः पाशं प्र मुमोक्त्वेतन्नमः पशुम्भः पशुपतये करोमि ॥ अस्यार्थः - अदितिः आदित्यमण्डलान्तर्गता बैन्दवी शक्तिः । पाशं अविद्याकृतं बन्धं प्रमुमोक्तु प्रकर्षेण अत्यन्तं मोचयतु । एतत् नमः नमस्कारं पशुपतये करोमि । पशुभ्य इति तादर्थ्ये चतुर्थी । तदर्थत्वं निवृत्तिः । पशुत्वनिवृत्त्यर्थम् । अयमर्थः - अदितिः पशुपतिना सदाशिवेन युक्ता पाशविमोचनं करोत्विति । पशुशब्दस्य जीववाचित्वं तैत्तिरीयके सौम्यकाण्डे `तेषामसुराणाम्' इत्यनुवाके तेषामसुराणामित्यारभ्य `तस्माद्रुद्रः पशूनामधिपतिः' (तै. सं. ६-१-३) इत्यन्तेन प्रतिपादितम् । अतः पशुपाशौ जीवाविद्ये, तयोर्व्यतिकरः संबन्धः, स च क्षपितः विदलितपशुपाशसंबन्धः सदाशिवतत्वात्मनाಽवस्थितः, परानन्दाभिख्यं ज्योतीरूपं, रसयति आखादयति, रसं सुखं, त्वद्भजनवान् त्वद्भक्तः । तव भजनं सेवा । अत्रेत्थं पदयोजना - हे भगवति ! स्वद्भजनवान् सरस्वत्या लक्ष्म्या विधिहरिसपत्नस्सन् विहरते । रम्येण वपुषा रतेः पातिव्रत्यं शिथिलयति । क्षपितपशुपाशव्यतिकरः चिरञ्जीवन्नेव परानन्दमिख्यं रसं रसयति । अत्रेदमनुसन्धेयम्-जीवन्मुक्तानां अविद्यानिवृत्तावपि कुलालचक्रभ्रमणन्यायेन देहसंबन्धः । यथोक्तं षष्टितन्त्रे सप्तत्याम् - सम्यग्ज्ञानाधिगमाद्धर्मादीनामकारणप्राप्तौ । तिष्ठति संस्कारवशाच्चक्रभ्रमवद्धृतशरीरः ॥ इति । अत्र त्वद्भजनवानित्यत्र द्विविधं भजनं - षट्चक्रसेवात्मकं धारणात्मकं च । आद्यं निरूप्यते - आधारस्वाधिष्ठाने तामिस्रलोकत्वात् नोपास्ये । मणिपूरप्रभृतिप्तहस्र कमलपर्यन्तं पञ्च चक्राणि पूज्यानीति । तत्र मणिपूरकपूजापरार्णा सार्ष्टिरूपा मुक्तिः । सार्ष्टिर्नाम देव्याः पुरसमीपे पुरान्तरं निर्माय सेवां कुर्वाणस्य अवस्थितिः । संवत्कमलपूजारताना सालेक्यमुक्तिः । सालोक्यं नाम - देव्याः पदृणे निवासः । विशुद्धिचक्रोपासकानां सामीप्य मुक्तिः । सामीप्यं नाम अङ्गसेवकत्वम् । आज्ञाचक्रोपासकानां सारूप्यमुक्तिः । सारूप्यं नाम समानरूपत्वम् । पृथग्देहधारित्वेनेति सायुज्याद्भेदः । एतत् चतुर्विधं गौणं बाह्यदुःखातिवर्तित्वमात्रात् मुक्तिरिति व्यपदिश्यते । परं तु सायुज्यात्मिकैव शाश्वती मुक्तिः सहस्रकमलोपासकानामेवेति । अत एव परानन्दाभिख्यं रसं यथायोग्यं त्वद्भजनवान् रसयति इति । अत्रेदं मततत्त्वम् - षट्कमलभेदमते सुखस्वरूपैव मुक्तिः। सुकं तु लौकिकदृष्टान्तेन स्त्रीसंभोगात्मकमेव । लोकेಽपि स्त्रीसंमेलनात् परं सुखं नास्ति । एवमत्यन्तदुःखोच्छेदानन्तरं सायुज्यसंसिद्धौ शिवशक्तिसंपुटान्तर्भावात् तदात्मिकैव मुक्तिरिति ॥
तदयमत्र निष्कर्षः - पूर्वं मूलाधारादिषट्चक्राणां त्रिकोणाष्टकोणदशारद्वितयमन्वश्रशिवचक्रात्मना तादात्म्यं प्रतिपादितम् । एतदेव नादविन्द्वोरैक्यम् । तथा हि - नादो नाम श्रीचक्रम् । बिन्दुर्नाम षट्कमलगहनं वक्ष्यते । तयोरैक्यं नाम - आधारचक्रं चतुर्दलं, तत्कर्णिका त्रिकोणात्मिका, स्वाधिष्ठानं षड्दलं, तत्कर्णिका अष्टकोणात्मिका, मणिपूरं दशदलं पद्मं, तत्कर्णिका दशकोणात्मिका, अनाहतं द्वादशदलं, तत्कर्णिका द्वितीयदशकोणात्मिकैव, विशुद्धिचक्रं षोडशदलं, तत्कर्णिका चतुर्दशकोणात्मिका, एतावत्पर्यन्तं शक्ति चक्रैंक्यम् । आज्ञाचक्रं द्विदलं, अष्टकोणमेकत्र षोडशकोणमपरत्रेति द्विधा भिन्ना कर्णिका । अयं भावः - द्विधा भिन्नं चतुरश्रप्रकृतिकं शिवचक्रचतुष्टयात्मकं आधारस्वाधिष्ठानात्मकं चेति प्रपञ्चितम् । वृत्तत्रयं स्वाधिष्ठानान्ते एकं वृत्तं रुद्रग्रन्थ्यात्मकं, अनाहतान्ते एकं विष्णुग्रन्थ्यात्मकं, आज्ञाचक्रान्ते एकं ब्रह्मग्रन्थ्यात्मकम् । तत उपरि चतुर्द्धारोपेतं भूपुरत्रितयं द्वारेषु चतुर्षु सोपानयुक्तम् । तच्च सहस्रदलकर्णिका । तस्य कमलस्य दलानि सहस्रम् । बैन्दवस्थानं चतुर्द्धारोपेतं कर्णिकामध्ये । एवं प्रासादन्यायेन श्रीचक्रस्य कमलानां चैक्यमनुसन्धेयम् । एतच्च नादबिन्द्वैक्यं गुह्यात् गुह्यतमं शिष्यानुग्रहात् उपदिष्टम् । अस्मिन् षट्चक्रे पञ्चाशत्कलानामन्तर्भावः कथितः । चन्द्रखण्डे स्वराः, सूर्यखण्डे स्पर्शाः, अग्निखण्डे अन्तःस्थाः ऊष्माणश्च हकारवर्जिताः, हकारळकारौ बैन्दवे, क्षकारस्सर्वत्रेति सवित्रीभिः (श्लो. १७) इति श्लोकेन प्रागेव प्रतिपादितम् । मूलाधारादिदलेषु कलानां अन्तर्भावः प्रागेव प्रतिपादितः । कलानां तिथ्यात्मकत्वं, नित्यानां कलात्मकत्वं, कलानां मूलमन्त्रगतपञ्चदशाक्षरात्मकत्वं, पञ्चदशाक्षराणां त्रिखण्डत्वं, त्रिखण्डस्य सोमसूर्यानलात्मकत्वं, सोमसूर्यानलानां ग्रन्थित्रयात्मकत्वं, ग्रन्थित्रयस्य मन्त्रगतहीङ्कारत्रयात्मकत्वं, हीङ्कारस्य भुवनेश्वरीमन्त्रत्वं, भुवनेश्वरी मन्त्रस्य मूलमन्त्रान्तर्गतत्वं मूलमन्त्रस्य चक्रेणैक्यं, तच्चक्रनवकस्य मूलाधारादिषट्चक्रेषु ब्रह्मग्रन्थ्यादित्रिकेಽपि सहस्रारकमलकर्णिकाद्रौ तादात्म्यम् ; एतदेव कलानादयोरैक्यं नाम । अयमत्र निष्कर्षः - नादेन बिन्दोरैक्यं, बिन्दुना कलायाः ऐक्यं, कलायाश्च नादेनैक्यं, एवं त्रितयं, कलया बिन्दोरैक्यं कलया नादस्यैक्यं, श्रीविद्यया पञ्चकस्यैक्यमिति षड्विधत्वमक्यस्येति परमरहस्यं गुरूपदेशवशात् ज्ञेयम् । एवं षौढैक्यं भगवत्यास्सपर्येति सम्यगुपवर्णितम् । षोढैक्पानुसन्धानानन्तरं दशभुजा भगवती श्रीविद्या मणिपूरे प्रत्यक्षं परिदृश्यमाना सपर्यया सन्निधेयेति ऐक्यानुसन्धानमेव सपर्येति वदतो ममाशय इति विज्ञेयम् । अधुना बिन्दुस्वरूपं प्रपञ्च्यते - बिन्दुरिति मूलाधारादिचक्रषट्कम् । बिन्दुः जगदुत्पत्तिलयहेतुः शिवस्य शक्तिविशेषः । स च एक एव सहस्रकमलान्तर्गतचतुर्द्वारात्मककर्णिकामध्यगतचतुष्कोणात्मकं शक्तितत्त्वम् । तन्मध्यगतशिवतत्त्वं नाद इत्युच्यते । स चतुर्विध इति प्रागेवोक्तम् । उभयोश्शक्तिशिवयो- शब्दार्थरूपत्वात् कलात्मकत्वं उभयसाधारणम् । अतश्च मेलनं नादबिन्दुकलातीतमिति समयमतरहस्यम् । स च बिन्दुः दशधा भिद्यते । यथोक्तम् - दशधा भिद्यते बिन्दुः एक एव परात्मकः । चतुर्धाಽಽधारकमले षोढाಽधिष्ठानपङ्कजे ॥ उभयाकाररूपत्वात् इतरेषां तदात्मता । इति । अस्यार्थः - एक एव बिन्दुः मूलाधारकमलगतचतुर्दलेषु चतुर्धा, स्वाधिष्ठानपद्मगतषड्दलेषु षोढा, एवं दशधा भिद्यते । अयं भावः - मूलाधारं चतुष्पत्रं सरसिजं, स्वाधिष्ठानं षड्दलं, मणिपूरं दशदलं, अनाहतं पद्मं द्वादशदलं, विशुद्धिपद्मं षोडशदलं, आज्ञाचक्रं द्विदलमिति सर्वयोगशास्त्रसिद्धम् । अत्र आधारपद्मस्य दलचतुष्टयं बिन्दुचतुष्टयात्मकम् । ते च बिन्दवो मनोबुद्ध्यहङ्कारचित्ताख्याः प्रकृत्यात्मकाः जगन्निर्माणहेतव इति सर्वयोगशास्त्रसिद्धम् । स्वाधिष्ठानपद्मगतषड्दलानां कामक्रोधलोभमोहमदमात्सर्यात्मकाः षड्बिन्दवः । अत एव ते संहृतिबिन्दव इत्याहुः । तदुक्तं भगवता पतञ्जलिना - `स्वाधिष्ठाने संहारः षड्बिन्दुकृतः' इति । एवं दश बिन्दवः कमलद्वयदलात्मकाः । मणिपूरं मूलाधारस्वाधिष्ठानात्मकमिति कृत्वा दशदलम् । अनाहतचक्रे मणिपूरप्रकृतिकं दशदलं, पूर्वकमलद्वयप्रकृतिकं दलद्वयं द्वादशदलं अनाहतपद्मम् । विशुद्धिपद्मं तु अनाहतचक्रप्रकृतिकं द्वादशदलम् , आधारप्रकृतिकं चतुर्दलं, एवं षोडशदलम् । तथा मणिपूरप्रकृतिकं दशदलं स्वाधिष्ठानप्रकृतिकं षड्दलमिति षोडशदलम् । आज्ञाचक्रं तु आधारस्वाधिष्ठानात्मकमिति द्विदलम् । एवं मणिपूरप्रभृति आज्ञान्तानि चत्वारि कमलानि मूलाधारस्वाधिष्ठानप्रकृतिकानि । अत एव मूलाधारद्विके उत्तरकमलचतुष्कमन्तर्भूतमिति एकस्यैव बिन्दोः दशधत्वां नान्यथेति सिद्धम् ॥
यद्यपि कौलानां द्विकानुमन्धानात् षट्कमलानुसन्धानफलं सेत्स्यति, तथापि षड्विधैक्यानुसन्धानाभावात् कुलप्रार्ग एवेति न देव्या मणिपूरे सान्निध्यं, पञ्चविधुमुक्तियुक्त्यभाश्च, नादबिन्दुकलातीतत्वमप्यसंसाव्यमेव कौलमते  । इति समयिनां तु कार्यभूतचतुष्कानुसन्धानादेव कारणभूतकमलद्वयानुसन्धानफलं सेत्स्यतीति । अत एव पञ्चविधसाग्यसिद्धौ समयसमयिभावः प्रत्यक्षं परिदृश्यते सम्यसमयिनोः समयिनां सेवकानामिति भगवत्पादमतत्त्वम् ॥
एवं भजनशब्दार्थं प्रतिपाद्य प्रकारान्तरेण भजनशब्दार्थो निरूप्यते - यदाहुः भगवत्पादाः `धारणापरिज्ञानान्मुक्तिः' इति । अस्यार्थः - धारणाः षष्ट्युत्तरत्रिशतसङ्ख्याकाः । धारणा नाम वायोः कमलेषु नादकलाभ्यां निरोधः । स च षट्कमलेषु षोढा सप्तमे कमले समयशब्दाभिंलप्येन सार्धं सप्तविधः । एकैकस्मिन् कमले पञ्चाशदिति षष्ट्युत्तरत्रिशतं धारणाः । ताश्च पृथक् नादबिन्दुकलाभिस्सार्धं मेलनप्रकारैरनन्ता धारणा गुरूपदेशवशादवगन्तव्याः । धारणानां फलं आधारादिचक्रषट्के यथाक्रमं मतिस्मृतिबुद्धिप्रज्ञामेधाप्रतिभासंविदूपं दिङ्मात्रं दर्शितम् ! अधिकं तु सुभगोदये चरणागमे च सप्रपञ्चं बहुधा प्रतियादितं तत एवावधार्य ग्रन्थविस्तरभयान्नोपवर्णितमिहेति । अत एव काळिदासभगवत्पादैः कुलसमयमतभेदप्रतिपादकश्लोकेन सकलजननीस्तोत्रे कथितम् । यथा - चतुष्पत्रान्तष्षड्दलपुटभगान्तस्त्रिवलयस्फुरद्विद्युद्वह्निद्युमणिनियुताभद्युतिलते । षडश्रं भित्वाಽಽदौ दशदलमथ द्वादशदलं कलाश्रं च  द्व्यश्रं गतवति नमस्ते गिरिसुते ॥ अस्यार्थः - चतुष्पत्रं आधारकमलं अन्तः अन्तस्स्थितं अन्तर्भूतमित्यर्थः, यस्मिन् तत् स्वाधिष्ठानमिति बहुव्रीहिः, न तु तत्पुरुषः, उत्तरस्य पूर्वस्मिन्नन्तर्भावायोगात् । `षडश्रं भित्त्वाಽಽदौ' इत्युत्तरवाक्यानन्वयाच्च बहुव्रीहिरेव । चतुष्पत्रान्तश्च तत् षड्दलं स्वाधिष्ठानं च चतुष्पत्रान्तष्षड्दलम् । तस्य पुटभगाः पुटात्मकाः संपुटात्मकाः तत्पकृतिका इति यावत्, ते च ते भगाः त्रिकोणानि । मणिपूरप्रभृति चतुश्चक्रस्य मूलाधारप्रकृतिकत्वस्योक्तत्वात् । तेषां त्रिकोणात्मकत्वं  `त्रिकोणे बैन्दवं श्लोष्टिं अष्टारेಽष्टदलाम्बुजम्' इत्यत्र सम्यङ्निर्णीतम् । षुटभगानां अन्तः मध्ये । त्रिवलयं ग्रन्थित्रयं स्वाधिष्ठानानाहताज्ञान्ते षु अग्निसूर्यचन्द्रात्मकरुद्रग्रन्थिविष्णुग्रन्थिब्रह्मग्रन्थिपर्यायत्वेन स्थितमित्यर्थः । तत्र स्फुरत् स्फुरन्ती । `स्त्रियाः पुंवद्भाषितपुंस्कादनूड् समानाधिकरणे' इत्यादिना पुंवद्भावः । विद्युतः सौदामिन्याः वह्नेः अग्नेः द्युमणेस्सूर्यस्य । नियुतशब्दः अगाणेयां सङ्ख्यां लक्षयति । तस्येवामा यस्यास्सा, सा च सा द्युतिलता, नित्या तटिद्वल्ली स्थिरसौदामिनीति यावत् । तस्याः सम्बुद्धिः। आज्ञचक्रान्ते ब्रह्मग्रन्थिमेदनसमये विद्युन्नियुताभा, स्वाधिष्ठानान्ते रुद्रग्रन्थिभेदनसमये वह्निनियुताभा, अनाहतचक्रान्ते विष्णुग्रन्थिभेदनसमये द्युमणिनियुताभा इति विवेकः । षडश्रं मूलाधारगर्भितं स्वाधिष्ठानं आदौ मित्त्वा अथ तदनन्तरं दशदलं मणिपूरं भित्त्वा द्वादशदलं अनाहतचक्रं भित्त्वा कलाश्रं विशुद्धिचक्रं भित्त्वा द्व्यथं आज्ञाचक्रं भित्त्वा गतवति सहस्रकमलमिति शेषः । हे गिरिसुते ! हिमाचलतनये ! ते नमः ॥
अत्र चतुष्पत्रं मूलाधारं स्वाधिष्ठाने अन्तर्भूतं कौलाः उपासत इति प्रागेव प्रतिपादितम् । समयिनस्तु स्वाधिष्ठानं भित्त्वा मणिपूरं प्रविष्टायाः देव्याः उपासनं कुर्वन्तीति समयमततत्त्वं च प्रतिपादितम् । अत्रेदमुपह्वरं - षट्कमलेषु मनष्षष्ठं भूतपञ्चकं तादात्म्येनावतिष्ठते । तच्च पिण्डब्रह्माण्डयोरैक्यानुसन्धानमहिम्ना षट्कमलानुसन्धानमहिम्ना पञ्चविधसाम्यानुसन्धान महिम्ना षड्विधैक्यानुसन्धामहिम्ना पिण्डाण्डं ब्रह्माण्डवदवभासत इति सर्वयोगशास्त्ररहस्यम् । अत एव योगिना चतुर्विधैक्यानुसन्धानं कर्तव्यमेव । तथा च श्रूयते - पिण्डब्रह्माण्डयोरैक्यं लिङ्गसूत्रात्मनोरपि स्वापाव्याकृतयोरैक्यं क्षेत्रज्ञपरमात्मनोः ॥ अयमर्थः - पिण्डाण्डब्रह्माण्डयोरैक्यं ज्ञातव्यम् । तदनन्तरं लिङ्गात्मसूत्रात्मनोरैक्यं अवगन्तव्यम् । लिङ्गात्मा लिङ्गशरीरं एकादशेन्द्रियगणः तन्मात्रापञ्चकं षोडशकं लिङ्गशरीरम् । सूत्रात्मा ब्रह्माण्डावच्छिनन्नो वायुः लिङ्गशरीरस्य अर्चिरादिमार्गप्रापकः । तयोरैक्यमवगन्तव्यम् । स्वापाव्याकृतयोः - स्वापः सुषुप्त्यवस्थापन्नः साक्षी प्राज्ञः अव्याकृतः अविद्याशबलितं ब्रह्म तयोरैक्यम् । क्षेत्रज्ञः जीवः, परमात्मा ब्रह्मस्वरूपं तयोरैक्यं ज्ञातव्यम् । एवं संप्रदायरहस्यसंक्षेपः । विस्तरस्तु सुभगोदये शारीरके ज्ञातव्यः । अस्मिन् श्लोके सौन्दर्यलहर्यां यावत्प्रमेयजातं समयसिद्धान्तरहस्यत्वेन कौलसिद्धान्तरहस्यत्वेन च प्रतिपादितमस्माभिः संक्षेपतः तत्सर्वं सूक्ष्मदृशा महात्मभिरनुसन्धेयमिति सर्व मनवद्यम् ॥ ९९ ॥

१००.
प्रदीपस्य करदीपिकायाः, ज्वालाभिः कीलाभिः, दिवसकरस्य सूर्यस्य, नीराजनविधिः निराजनकृत्यम् , सुधासूतेः चन्द्रस्य, चन्द्रोपलजललवैः चन्द्रोपलानां चन्द्रकान्तानां जललवैः निष्यन्दैः, अर्ध्यरचना, स्वकीयैः आत्मसम्बन्धिभिः, एतत्स्वकीयपदं प्रदीपज्वालाभिरित्यादौ व्यत्ययेनान्वेति स्वकीयाभिरिति । अम्भोभिः जलैः सलिलनिधिसौहित्यकरणं समुद्रस्य तृप्तिहेतुः तर्पणविशेषः । त्वदीयाभिः त्वदुत्पन्नैः, त्वत्स्वरूपैः वाग्भिः वाक्यसंदर्भैः तव भवत्याः, जननि ! मातः !  सवित्रीत्यर्थः । वाचां वाक्प्रपञ्चस्य स्तुतिरियम् । अत्रेत्थं पदयोजना- हे वाचां जननि ! यथा स्वकीयाभिः प्रदीपञ्वालाभिः दिवसकरनीराजनविधिः, यथा स्वकीयैश्चन्द्रोपलजललवैः सुधासूतेरर्घ्यरचना भवति, यथा स्वकीयैरम्भोभिस्सलिलनिधिसौहित्यकरणं भवति, तथा त्वदीयाभिः वाग्भिरेव तवेयं स्तुतिः । अत्र इयं स्तुतिरिति यदा पूर्वोक्तप्रदीपज्वालादिवाक्यप्रतिपादितार्थसाम्यपरामर्शः तदा प्रतिवस्तूपमालङ्कारः, उपमानोपमेययोर्वस्तुप्रतिवस्तुभावेनान्वयात् । यदा इयं स्तुतिरिति स्वरूपमात्रं परामृश्यते तदा भिन्नवाक्यत्वेन बिम्बप्रतिबिम्बाक्षेपात् दृष्टान्तालङ्कारः । एवं प्रतिवस्तूपमादृष्टान्तालङ्कारयोः अन्वयभेदेन प्रतीयमानत्वात् वाक्यद्वयाश्रयणात् संसृष्टिरेवेति ध्येयम् । अस्मिन् सौन्दर्यलहरीश्लोकशतके `समानीतः पद्भ्यां' इति `समुद्भूतस्थूलस्तनभरम्' इति `निधे नित्यस्मेरे' इति श्लोकत्रयं वर्तते । तत्तु भगवत्पादरचितं न भवति केनचित्प्रक्षिप्तमिति न व्याख्यातम् । श्लोकशतकमेव व्याख्यातम् ॥ १०० ॥
