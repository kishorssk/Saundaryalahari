२.
पूर्वं हरिहरादिभिराराध्यामित्युक्तम् । सा चाराधना कीदृशीत्यत्राह - तनीयांसमिति - विरिञ्चिर्ब्रह्मा तव चरणपंकेरुहभवं त्वत्पादपद्मस्थं, तनीयांसं सूक्ष्मतमं, पांसु धूलिं परमाणुरिति शास्त्रप्रसिद्धं, चिन्वन्, संयोजयन् , लोकान् भुवनानि, अविकलं सामग्रीवैकल्यरहितं यथा स्यात्तथा विरचयति द्व्यणुकादिं जनयति इत्यर्थः । एनं पांसुं पृथिव्यादिरूपं शौरिः वासुकिस्वरूपः, कथमपि कष्टेन, शिरसां सहस्रेण वहति धारयति । हरो रुद्रः एनं संक्षोभ्य प्रलयकाले संक्षोभं प्राप्य भस्मसात्कृत्वा इत्यर्थः । भसितोद्धूलनविधिं भस्मना उद्धूलनं, उद्गतधूलितां देहस्य, धूलीम्रक्षणमिति यावत् । तस्य विधिं विधानं भजति करोति । भस्मस्नानं करोतीति भावः । एतेन त्रयाणामपि ब्रह्मादिदेवानां त्वच्चरणरजः प्रभावादेव स्वस्वकार्यकरणमिति दर्शितम् ।
तान्त्रिकमते देव्याश्चत्वारश्चरणाः शुक्लरक्तमिश्रनिर्वाणाख्याः । शुक्लरक्तौ सत्वरजःप्रकृती आज्ञाचक्रस्थौ । मिश्रस्तामसो हृदयकमले । निर्वाणो निर्गुणः सहस्रकमलस्थः । राजसचरणरजसा सृष्टिः, सात्विकचरणरजसा पालनं, तामसमचरणरजसा संहारः । तदुक्तं दत्तात्रेयेण - भ्रूमध्यगौ विधिहरी तव रक्तशुक्लौ पादौ रजोमलगुणौ खलु सेव्यमानौ । सृष्टिस्थिती वितनुतो हृदये तृतीयमंघ्रिं भजन् हरति विश्वमुदग्रमुग्रः । तुर्यं तवांब चरणं निरुपाधिबोधसान्द्रामृतं शिवपदे सततं नमामि इति ।

३.
पूर्वं भगवत्याः स्तुतिकरणे स्वस्यासामर्थ्यं "कथमकृते" त्यादिना दर्शितम् । इदानीं सामर्थ्यं विद्याभावप्रयुक्तं वा, स्वोदरपूरणप्रयासैरेव जन्मयापने कुतः स्तुतिरितिदारिद्ययुक्तं वा, जन्ममरण प्रवाहपतितानामल्पकालस्थायित्वेन वा ममैतादृशमसामर्थ्यं त्वत्कृपायां सत्यां नास्तींति मद्विघोऽपि स्तुतिसमर्थ इत्याह - अविद्यानामिति ।
अविद्यानां तत्वज्ञानरूपविद्यारहितानां अन्तः मनसि तिमिरस्यान्घकारस्य अज्ञानरूपस्य भिहिरो विनाशकत्वात्सूर्यतुल्यं तत्तत्वज्ञानं तदुद्दीपनकरी तत्प्रकाशजनिका, मिहिरद्वीपनगरीति पाठे मिहिरद्वीपं सूर्यलोकः तन्नगरी महाप्रकाशवतीति भावः । जडानां शास्त्रीयज्ञानरहितानां चैतन्यस्तबकस्य ज्ञानसमूहरूपपुष्पगुच्छस्य यो मकरन्दः विज्ञजनप्रमोदरूपो रसः तस्य एका मुख्या श्रुतेः श्रवणस्य शिरा प्रणालीरूपा । झरीति पाठे निर्झररूपेत्यर्भः । नदीत्यपि क्वचित्पाठः । दरिद्राणां धनहीनानां चिन्तामणेः अभीष्टार्थप्रदरत्नविशेषस्य गुणनिका माला । आवृत्तिरिति कश्चित् । जन्मजलधौ भवसागरे निमग्नानां पृथ्विस्थानिनां मुररिपुवराहस्य विष्णुरूपादिशूकरस्य दंष्ट्रा दन्तः, उद्धारकरी भवतीत्यर्थः । एतेन त्वत्कृपायां सत्यां च स्तुतिकरणे काप्यनुपपत्तिर्नास्तीति दर्शितम् ।।

४.
भगवत्या अन्यतो वैलक्षव्यं दर्शयति त्वदन्य इति - हे लोकानां शरणीकरणार्हे त्वदन्यो दैवतगणः पाणिभ्यामेवाभयवरदः हस्ताभ्यामेवाभयवरौ ददाति । न पादाभ्याम् । एका केवला त्वं तथा नैवासि । ननु ममापि हस्तयोर्वराभयमुद्रे स्त इति कथं तथाविघा नास्मीत्यत आह प्रकटितेति - प्रकटितौ प्रकाशितौ वराभीत्योरभिनयौ मुद्रे यया सा तथा । यद्वा त्वं एका प्रकटितवराभीत्यभिनया नासि पाशांकुशघनुर्बाणधरत्वात् । तर्हि कथं मद्भक्तानां वराभयलाभ इत्यत्राह - हि यतः भयाद्रक्षितुं, वांछातः इच्छाविषयात् समधिकमपि फलं दातुं च तव चरणावेव कुशलौ दक्षौ, न तत्र हस्तयोर्व्यापारोऽपेक्षितः । किं तु भक्तोपासनार्थं तव तथा अभिनय इति भावः । केचित्तु - त्वदन्यो दैवतगणा पाणिभ्यामेवाभयवरदः, न तु वस्तुगत्या । त्वं तथाविधा नासि । यतस्त्वत्पादावेव फलदौ इत्याहुः । अन्ये तु प्रकटितवराभीत्यभिनया, त्वमेका नासि । अपि तु त्वदन्योऽपि दैवतगणः पाणिभ्यामभयवरदः । एतावता साम्येऽपि तवान्यद्वैलक्षण्यं अस्तीति दर्शयति भयादितीति प्राहुः ।

५.
त्वदाराधनस्य अत्यन्तासंभावितफलजनकत्वं दृष्टमेवेत्याह - हरिरिति - प्रणतजनानां भक्तानांं सौभाग्यजननीं ऐश्वर्यकारिणीम् । यद्वा - हे प्रणतजनसौभाग्यजननि ! ईं कामकलारूपां त्वां, आराध्य संसेव्य, पुरा अमृतमथनकाले, हरिः नारीभूत्वा मोहिनीरूपं विघाय स्मरहरं शिवमपि क्षोभमनयत्, स्मराधीनतां प्रापितवानित्यर्थः । येन स्मरो दग्धः, सोऽपि स्मराधीनो बभूवेत्यसंभावितम् । स्मरः कामोऽपि त्वां नत्वा रतेर्नयनलेह्येन वपुषाऽऽविष्टः सन्, महतां मुनीनामपि, अन्तर्मनसि, मोहाय विकाराय प्रभवति समर्थो भवतीत्यर्थः । तदुक्तं वामकेश्वरतन्त्रे, "एतामेव पुरा ध्यात्वा विद्यां त्रैलोक्यमोहिनीम् । त्रैलोक्ये मोहयामास कामारिं भगवान् हरिः ।। कामदेवोऽपि देवेशि महात्रिरपुरसुन्दरीम् । समाराध्याभवल्लोके सर्वसौभाग्यसुन्दर" इति ।।

६.
ननु स्मरस्य सुन्दरांगत्वान्मोहकत्वं च स्वभावत एवेति किमसंभावितमित्याकांक्षायामाह - धनुरिति - धनुः पौष्पं पुष्पभवं, न वंशादिनिर्मितम् । मौर्वी ज्या मधुकरमयी भ्रमरमयी नाकर्षणयोग्यरज्ज्वादिमयी । विशिखा बाणाः पंच न त्वधिकाः, तेऽपि कुसुममया न कठिनाः इति बोध्यम् । वसन्तो वर्षमध्ये मासद्वयं सन्निकृष्टः सामन्तोऽमात्यः अधीश्वरो वा । मलयस्य मरुदनिलो मन्दगतिरदृढः आयोधनस्य युद्धस्य रथः । स्वयमनंगः शरीररहितः तत्राप्येकः द्वितीययोषरहितः । एतादृश एवंबलसाधनोऽपि, ईदृशी सामग्री यद्यपि, तथापि हे हिमगिरिसुते, ते तव, अपांगात् नयनान्तात् , कामपि अनिर्वचनीयां कृपां लब्ध्वा प्राप्य इदं जगत् संसारिसंघं सर्वं निरवशेषं विजयते इत्यतीवासंभावितमिति भावः । सामन्तः स्यादधीश्वर इत्यमरः ।। ६ ।।

८.
विशेषान्तरमप्याह - सुधेति । सुधासिन्धोः अमृतसमुद्रस्य मध्ये, सुरविटपिनां देववृक्षाणां या वाटी, तया परि सर्वतो वृते मणिद्वीपे जलमध्यस्थतटप्रदेशे नीपानां कदम्बानामुपवनं आरामः क्रीडावनं तद्वति, चिन्तामणिरूपरत्ननिर्मिते गृहे मञ्चे खट्वायां, कीदृशे ? शिवानां ब्रह्मविष्णुरुद्रेश्वराणामाकारा मूर्तयः, पादचतुष्टयरूपेण वर्तन्ते यत्र, तादृशे । परमशिवः सदाशिव एव पर्यङ्कः पादचतुष्टयोपरिस्थितफलकरूपः, तत्र निलय आसनं यस्याः सा तथा, ताम् । तदुक्तं तन्त्रे - "ब्रह्मा विष्णुश्च रुद्रश्च ईश्वरश्च सदाशिवः । एते पञ्च महाप्रेताः"। महाप्रेतत्वं नाम महावीरत्वम् । प्रेताः प्रकर्षेण इताः देवीशरीरसंसर्गातिशयं प्राप्ताः । भट्टारिकया देव्या कामेश्वरांगेन संगः । कामेश्वरस्य शिवेन संगः, सदाशिवस्य मञ्चस्थमध्यफलकतां प्राप्तस्य, मञ्चेषु खट्वापादमूले व्यवस्थिता इति । पुनः कीदृशीं - चिदानन्दलहरीं ज्ञानसुखयोस्तरङ्गाकृतिम् । अथवा सकलश्रीविद्यामन्त्रनिदानभूतकामेशीबीजस्वरूपां च । चिदानन्दपदेन कामपरेण ककारो लभ्यते । अन्यवर्णानां स्वरूपपरिग्रहः । तदुक्तं ज्ञानार्णवे - "सकला भुवनेशानी कामेशीबीजमुद्धृतम् । अनेन सकला विद्याः कथयामि वरानने इति । कतिचन अनिर्वचनीया धन्याः । त्वत्कृपया श्लाघनीयाः एतादृशीं त्वां भजन्तीत्यन्वयः ।। ८ ।।" 

९.
श्लोकाभ्यांस्थूलध्यानमुक्त्वा सूक्ष्मध्यानमाह - महीमिति - मूलाधारे चतुर्दलचक्रे महीं पृथ्वीं भित्वेत्यग्रतनेन संबन्धः । एवमग्रेऽपि । तदुक्तं - गुदात्तु द्व्यंगुलादूर्ध्वं मेढ्रात्तु द्व्यांगुलादधः । मूलाधारमिति प्रोक्तं भूमिस्तत्र प्रतिष्ठिता इति । कं जलमपि मणिपूरे षड्दलचक्रे, हुतवहमग्निं स्वाधिष्ठाने दशदलचक्रे नाभौ स्थिते । यद्यप्यन्यत्र मूलाधारस्वाधिष्ठानमपिपूरेति नाभिपद्मस्य मणिपूरसंज्ञा, तथाऽप्यत्र, शैवकल्पे स्वाधिष्ठानमणिपूरयोः संज्ञावैपरीत्यमिति तथाऽभिधानम् । अत एवाग्रे षट्चक्रवर्णनश्लोकषटकेऽपि तथैवाभिधास्यते । केचित्तु कमपि स्वाधिष्ठाने हुतवहं मणिपूरे स्थितमिति व्यवधानेन योजयन्ति । हृदि अनाहते द्वादशदले वायुं, उपरि कण्ठे विशुद्धिचक्रे षोडशदले आकाशं, भ्रूमध्ये आज्ञाचक्रे द्विदले मनो मानसं ;  एवं क्रमेण सकलमपि सर्वमेव कुलपथं षट्यक्ररूपं भित्वा प्रविश्य सहस्रारे शिरःस्थितसहस्रदलकमले रहसि निर्जने पत्या परशिवेन सह विहरसे एवं रूपेण ध्यातव्यासीत्यर्थः । एतद्-ध्यानसिद्धेः फलमुक्तं सिद्धिसोपाने - "कुण्डलिन्या महीभेदे योगी त्यजति मेदिनीम् । सलिलस्थानयोगेन जले चरति योगवित् । वह्निभेदे जलमिव स्पृशत्यग्निं ज्वलच्छिखम् । मरुद्भेदे शीघ्रगतिर्याति क्रोशशतं क्षणात् । व्योमभेदे खे चरति मनोभेदे मनोगतिः । यत्र कामयते तत्र याति लोकत्रयेऽपि च । संयोजयन् शिवपदे शिव एव प्रजायते । कर्ता हर्ता च सर्वत्र सुरासुरनमस्कृतः" इति ।। ९ ।।

१०.
अत्र कुण्डलिन्या भूमिकाचतुष्टयम् । तत्र पूर्वश्लोके षट्चक्रभेदरूपोन्नयभूमिका, परशिवसंयोगरूपलयभूमिका च दर्शिता । इदानीं पुनः परावृत्तिरूपप्रत्यावृत्तिभूमिकां स्वस्थानावस्थानरूपविश्रान्तिभृमिकां च दर्शयति । सुधेति । सुधाया अमृतस्य धाराणां आसारैः संपातैः चरणयुगलस्य भ्रूमध्यस्थितस्य सितरक्तरूपस्य अन्तर्मध्यात् विगलितैः निर्गतैः, प्रपञ्चं [रसाः] षडाम्नायाः स्थानानि ज्ञानादि षट्चक्राणि । शक्तितन्त्रे मूलाधारादिषट्चक्राण्येव, क्रमे पूर्वदक्षिणपश्चिमोत्तरोर्ध्वानुत्तराख्याः षडाम्नायाः इत्युच्यन्ते । शैवतन्त्रे तु पार्थिवाप्यानलवायव्यनाभसमानसा इत्युच्यन्ते । तेषां महसा तेषां प्रकाशकेन स्वीयतेजसा विशिष्टा त्वम् । एतदज्ञात्वैव कश्चित् रसाम्नायमहसा आनन्दाभ्यासतेजसेति व्याचष्टे । अवाप्येति । स्वां भूमिं स्वस्थानं मूलाधारमवाप्य स्वमात्मानं स्वीयाभ्यासतः स्वीयं शरीरं भुजगनिभं सर्पाकारं अध्युष्टवलयं सार्धं त्रिवलयं योगशास्त्रप्रसिद्धं कृत्वा, कुलकुण्डे मूलाधारान्तर्गतचतुर्दलकमलकर्णिकामध्यस्थितत्रिकोणे कुहरिणि रन्ध्रविशेषवति स्वपिषि । शयनं करोषि । कुहरं षट्चक्रमध्यरन्ध्रं तदाश्रयत्वेन विद्यते यस्याः सा । तथा तत्संबोधनं कुहरिणि ? इति कश्चित् । एतादृशभावनैव सूक्ष्मध्यानम् । तदुक्तं तन्त्रे- "मूलादिब्रह्मरन्ध्रान्तं रक्तोर्णातन्तुसन्निभाम् । कुलकुण्डलिनीं नित्यां विद्युद्वल्लीसदृक्तनुम् । मत्तालिकुलझंकारसदृशस्वरनादिनीम् । उन्नीयोन्नीय चक्रेषु क्रमात्स्यन्दति वैभवम् । अनुभूय परं गत्वा पीत्वा कुलपरामृतम् । अकुलात्कुलकं भूयः कुलादकुलकं महः । एवं मां सुन्दरीं ध्यायेत् सूक्ष्मध्यानं प्रकाशित"मिति ।। १० ।।

११.
इदानीं पूजायन्त्रमुद्धरति । चतुर्भिरिति । श्रीकण्ठः शिवः । ऊर्ध्वमुखत्रिकोणपः । शिवस्याग्निरूपतया, तस्य चाग्नित्वेनोर्ध्वज्वलनस्वभावेन च तथा संकेतः । तैश्चतुर्भिरिति - अष्टकोणचक्रस्यैकं त्रिकोणमूर्ध्वमुखं, एवं दशारयुग्मस्य द्वयं, चतुर्दशारचक्रस्यैकमिति क्रमेण चतुर्भिः श्रीकण्ठैरूर्ध्वमुखत्रिकोणैः तव भवनकोणाः परिणता इत्यग्रतनेन संबन्धः । एवमग्रेऽपि । एवं शिवयुवतिभिः । अधोमुखात्रिकोणैः पंचभिः पूर्वोक्तक्रमेण अष्टकोणादीनां चत्वारि त्रिकोणचक्राणि अधोमुखानि, मध्ये त्रिकोणचक्रमेकमधोमुखमिति पञ्च शिवयुवतय इति । एवं क्रमेण, प्रभिन्नाभिः संभिन्नाभिः मिलिताभिरिति यावत् । शंभोः शिवस्य संबन्धिनीभिः नवभिः मूलप्रकृतिभिः जगत्कारणीभूतप्रकृतिरूपाभिः शक्तिभिः सदधिष्ठानभूताभिः नवयोनिभिरित्यर्थः । केचित्तु शंभोः ऊर्ध्वमुखत्रिकोणचतुष्टयरूपात् प्रभिन्नाभिः प्रकर्षेण भिन्नाभिः प्रकर्षेण भिन्नाभिः अधोमुखाभिः इत्यर्थ इत्याहुः । पञ्चभिरपीत्यत्र `पञ्चभिरधः' इति क्वचित् । सुगमः पाठः । भवनकोणाः कतीत्यपेक्षायामाह - त्रयश्चत्वारिंशदिति । मध्ये एकमधोमुखं त्रिकोणचक्रं, तद्बहिरष्टकोणचक्रं, तद्बहिर्दशयोनिचक्रं, तद्बहिरपरं दशयोनिचक्रं, तद्बहिश्चतुर्दशयोनिचक्रमिति मिलिताः त्रयश्चत्वारिंशदेव त्रिकोणा भवन्ति । भवनकोणा इत्यत्र कोणपदं त्रिकोणपरम् । कोणानां तु ऊनत्रिंशदधिकशतसंख्यता भवति । वसुदलमष्टदलपद्मं, कलाश्रं षोडशदलपद्मं, त्रिवलयं वेष्टनरूपवृत्तत्रयं, त्रिरेखाः चतुष्कोण-चतुर्द्वाररूपभूगृहत्रयम् । (ताभिः) सार्धं सह तव भवनस्यालयस्य श्रीचक्रस्य कोणाः परिणताः निष्पन्नाः इत्यर्थः । भवनेत्यत्र चरणेति पाठेऽप्ययमेवार्थः । तदुक्तं तन्त्रे "बिन्दुत्रिकोणवसुकोणदशारयुग्ममन्वस्रनागदलसंगतषोडशारम् । वृत्तत्रयं च धरणीसदनत्रयं च श्रीचक्रराज उदितः परदेवतायाः ।।" इति । अत्र यद्यपि मिलितानां कोणानां पञ्चचत्वारिंशत्संख्या श्रूयते तथापि त्रिकोणचक्रस्य एकनोरूपतया एकत्वमिति न त्रयश्चत्वारिंशदित्यनेन विरोध इति । चक्रलेखनप्रकारस्तु ज्ञानार्णवादौ द्रष्टव्यः ।। ११ ।।

१२.
तव सौन्दर्यमनिर्वचनीयमित्याह-त्वदीयमिति । हे तुहिनगिरिकन्ये हिमालयपुत्रि, त्वदीयं सौन्दर्यं तुलयितुं साम्येन वर्णयितुं ब्रह्मप्रभृतयः कवीन्द्राः कथमपि केनापि प्रकारेण कल्पन्ते समर्था भवन्ति ? अपि तु नेति शिरश्वालनम् । उपमाभावादिति भावः । तदेव दर्शयति-अमरललना देवस्त्रियः यतव सौन्दर्यं आलोक्य, औत्सुक्यात् उत्सुकपदवीं महादेवस्वरूपतारूपां पदवीं गतिं मनसा यान्ति, गिरिशसायुज्ये मनोरथं कुर्वन्तीत्यर्थः । अयं भावः-त्वत्सौन्दर्यं दृष्ट्वा देवस्त्रीणामप्येवं मनोरथो भवति-यदि वयं केनचित्कर्मणा महादेवरूपा भवामः तर्हि अर्धनारीश्वरतया अस्याः शरीरार्धशोभां प्राप्नुयाम इति । एवं च सति देवस्त्रीणामपि तादृशमनोरथे, तव संपूर्णशरीरशोभायाः नास्त्येवोपमानमिति ध्वनिः । केचित्तुं अमराणां ललना स्पृहा येषु तेऽमरललनाः साधकाः यत्तव सौन्दर्यं मनसा आलोक्य ध्यात्वा गिरिशसायुज्यपदवीं यान्तीत्यर्थः इत्याहुः ।।

१३.
त्वत्कृपा असंभावितार्थसाधिकेति भूयोऽपि दार्ढ्यार्थं दर्शयति-नरमिति-वर्षीयांसं वृद्धतमं, नयनयोर्विरसं अप्रियं, नर्मसु क्रीडासु जडं अशक्तं अनभिज्ञं वा, तव अपांगालोके नेत्रान्तदर्शने, पतितं विषयीभूतं चेत् , तदा ईदृशमपि नरं शतशो युवतयः अनुधावन्ति, स्वपतित्वेन वरयितुं यान्ति, हठात् मयैवायं वरणीय इति परस्परकलहेनेत्यर्थः । कीदृश्यः गलन्तः शिथिलीभवन्तो वेणीनां संयतकेशानां बन्धाः बन्धनानि यासां तास्तथा, कुचरूपा ये कलशाः कुम्भाः, तेभ्यो विस्रस्तानि म्रष्टानि सिचयानि वसनानि यासां ताः, त्रुट्यन्त्यो गलन्त्यः काञ्च्यो मेखला यासां ताः, विगलितनि पतितानि दुकूलानि अधःपरिधानवस्त्राणि यासां ताः । कुचकलशेत्यादिना तु उत्तरीयवस्त्रपतनाभिधानमिति न पौनरुक्तयम् । एतेन त्वत्कृपायाः किमप्यसाध्यं नास्तीति दर्शितम् । सिचयो लक्तवसनं स्त्रीवासश्चैव शाटके इति विश्वप्रकाशः ।। १३ ।।

१४.
इदानीमन्तर्यजनक्रमं कथयति - क्षिताविति । क्षितौ मूलाधारचक्रे ये षट्पञ्चाशन्मयूखाः, शंभुतेजोजन्याः, रश्मिसंज्ञाः शिवशक्तिरूपा आवरणदेवताः, तेषामपि उपरि भ्रूमध्यचक्रे तव पादांबुजयुगं शुक्लरक्तरूपं तिष्ठतीत्यन्वयः। एवमग्रेऽपि । अथ पार्थिवतत्वानि तावदष्टाविंशतिः, पञ्चतन्मात्राः, पञ्चतन्मात्राः, पञ्च भूतानि, पञ्च ज्ञानेन्द्रियाणि, पञ्च कर्मेन्द्रियाणि, अन्तःकरणचतुष्टयं, काल-प्रकृति-पुरुष-महत्तत्वानीति । तेषां शैवतत्वशाक्ततत्वभेदात् द्वैविध्यं ; तेन षट्पपञ्चाशद्भवन्ति । अत्र मूलाधारे षट्पञ्चाशद्दलकमलं विविच्य, तन्मध्ये कर्णिकायामग्रे ग्रन्थकारेण वक्ष्यमाणं तत्तच्चक्रस्थितं शिवशक्तियुग्मं संपूज्य दलेषु षट्पञ्चाशद्रश्मिदेवताः पूजनीया इति क्रमः । एवमग्रेऽपि द्विसमधिकेत्यादौ तत्तद्दलकमले पूजनं बोध्यम् । यद्वा मूर्ध्नि षट्कोणं विचिन्त्य पश्चिमादिकोणेषु पूजयेत् ।। तदुक्तं तन्त्रान्तरे - "षट्कोणं शिरसि ध्यात्वा पश्चिमादिषु च क्रमात् । कोणेषु पूजयेत्पश्चात् अष्टाविंशतिकं क्रमात् । चतुष्कं पञ्चकं षट्कं चतुष्कं पञ्चकं पुनः । चतुष्कमिति संभिन्नः क्रमात्पार्थिवरश्मयः । चतुष्कं पञ्चकं त्रिकम् । इति क्रमेण भिन्नाः स्यु वायवीया मरीचयः । षट्कं षट्कं पुनः षट्कं षट्कं षट्कं पुनश्च तत् । इति क्रमात्समुद्दिष्टाः नाभसा दिव्यरश्मयः ।। चतुष्कं पञ्चकं चैव चतुष्कं सप्तकं पुनः । चतुष्कमष्टकं चेति क्रमान्मानसरश्मयः" इति । इदमपि शिवशक्तिभेदाद्द्विगुणं बोध्यम् । केचित्तु भूमौ लिखित्वापि पूजयन्ति । उदके मणिपूरे चक्रे, द्व्यधिकपञ्चाशन्मयूखाः, तत्रापि तत्वानि तावत् षड्विंशतिः । पञ्च भूतानि, पञ्च कर्मेन्द्रियाणि, पंच ज्ञानेन्द्रियणि, तेषां विषया दश, मनश्चेति । शैवशाक्तद्वैविध्यात् द्विपञ्चाशत् भवन्ति । हुताशे स्वाधिष्ठानचक्रे द्व्यधिकषष्टिः । तत्र तैजसतत्वान्येकत्रिंशत् - पञ्चतन्मात्राः, पंचभूतानि, दशेन्द्रियाणि, दश तेषां विषया मनश्चैकमिति । शैवशक्तिभेदात् द्व्यधिकषष्टिः । अनिले अनाहतचक्रे चतुःपञ्चाशत् । तत्र वायुतत्वानि षट्त्रिंशतं । शिवः, शक्तिः, सदाशिवः, ईश्वरः, विशुद्धविद्या, अविद्या, माया, केवलाविद्या, रागः कालः, नियतिः, पुरुषः, प्रकृतिः, अहंकार-बुद्धि-मनो-ज्ञानेन्द्रिय (५)-कर्मेन्द्रिय (५)-शब्दस्पर्श-रूप-रस-गन्ध-पञ्च-भूतानीति । शिवशक्तिभेदेन द्विसप्ततिः । मनसिं आज्ञाचक्रे, तत्र मानसतत्वानि द्वात्रिंशत् । परा पश्यन्ती मध्यमा वैखरी चेति चतुर्धा परा । कर्तुं कारयितुं प्रतिकर्तुं उपकर्तुं उदासितुं चेति पञ्चविघा इच्छा । ज्ञाना तावत्सामान्यतो द्विधा - सालंबना निरालंबना च । सालंबना त्रिधा ज्ञातृज्ञेयज्ञप्तिभेदात् । इति चतुर्धा ज्ञाना । क्रियाः सप्त-इष्टं पूर्तं स्वाध्यायः पितृतर्पणं पूजा तपो दानमिति । कुण्डली चतुर्विधा भूमिकाचतुष्टयभेदात् । ता यथा - उन्नयभूमिका षट्चक्रभेदरूपा, लयभूमिका पराशिवसंयोगरूपा, प्रत्यावृत्तिभूमिका पुनः षट्रचक्रभेदेन परावृत्तिः, विश्रान्तिभूमिका स्वस्थानावस्थानरूपा । मातृका अष्टधा वर्गाष्टकभेदात् । एवं द्वात्रिंशन्मानसतत्वानि । शैवशाक्तभेदात् चतुःषष्टिरिति । तदुक्तं कुब्जिकातन्त्रे-"आदौ परा चतुर्धा स्यात् , द्वितीयेच्छा च पञ्चधा । तृतीया द्विविधा ज्ञाना चतुर्थी सप्तधा क्रिया । पञ्चमी कुण्डली द्विर्द्विःषष्ठी स्यान्मातृकाष्टधा । परातोऽजायतेच्छा हि सा व्योमपतिः स्मृता । षट्त्रिंशन्नायिकाः प्रोक्ताः कण्ठस्थानसमाश्रिताः । इच्छातो जायते ज्ञाना सा च वायोरधीश्वरी । सप्तविंशतिरश्मीनां पतिः साऽनाहताश्रया । ज्ञानातोऽभूत्क्रिया व्यक्ता सा च वह्नीश्वरी मता एकत्रिंशद्रश्मिपतिः स्वाधिष्ठानं समाश्रिता । क्रियातः कुण्डली व्यक्ता सा स्यात्सलिलनायिका । सप्तविंशतिरश्मीशा मणिपूरसमाश्रिता । कुण्डल्या मातृका जाता सा क्षितेरीश्वरी मता । अष्टाविंशतिरश्मीनामधिपाऽऽधारमाश्रिता । शिवशक्तिविभागेन द्विविधाः शांभवाह्वयाः । षष्ट्युत्तरं च त्रिशतं एवं शंभुमरीचयः । परादिशक्तिभिः षड्भिर्नायकैः सहिताः पुनः। द्विसप्तत्यधिकत्रीणि शतान्याहुर्मनीषिणः । एषां स्मरणमात्रेण जीवन्मुक्तो महीं चरेत् । सर्वेषां स्मरणेऽशक्तः षट्सु वैकमपि स्मरेत् । एषां स्मृतिरतो लोकः पापहा पूजनात्पुनः । लक्ष्मीवान्ध्यानतो जीवन्मुक्तो रश्मिकुले वसेत् ।" इत्येवं मिलिताः षष्ट्युत्तरशतत्रयमिता रश्मयः षट्चक्रस्था अनेन श्लोकेनोक्ताः । वक्ष्यमाणाश्च षट्कमलकर्णिकान्तर्गताः प्रधानभूताः षट्शक्तयः षट शिवाश्चेति द्वादशा मिलिता द्विसप्तत्युत्तरशतत्रयमिता भवन्ति । तथा तन्त्रान्तरे फलश्रुतिः - "एवं रश्मिक्रमं कुर्वन् साधको विजितेन्द्रियः। धनधान्यायुरारोग्यं पण्डितादिपदं व्रजेत् । एवं वा चक्रदेवीनां अन्तर्यागो निवेदित इति । तथा च सति फलश्रुतेर्नित्यत्व बोधकाभावाच्च काम्यमिदमिति बोध्यम् ।"
अथैतासां देवतानां नामानि लिख्यन्ते । तत्र पार्थिवषट्पञ्चाशद्रश्मीनां नामानि यथा - १.उड्डीश्वरः, २ उड्डीश्वरी, ३ जलेश्वरः, ४ जलेश्वरी, ५ पूर्णेश्वरः, ६ पूर्णेश्वरी, ७ कामेश्वरः ८ कामेश्वरी, ९ श्रीकण्ठः, १० गगना, ११ अनन्तः, १२ स्वर्गा, १३ शंकरः, १४ मतिः, १५ पिंगलः, १६ पातालदेवी, १७ सदाख्यः, १८ नादा, १९ अन्नदः, २० डाकिनी, २१ अवश्यानन्दनाथः, २२ शाकिनी, २३ मत्यानन्दः २४ लाकिनी, २५ योग्यः, २६ काकिनी, २७ अनन्तः, २८ शाकिनी, २९ पादः, ३० हाकिनी, ३१ आधारेशः ३२ रक्ता, ३३ चक्रीशः, ३४ चण्डा, ३५ कुरंगीशः, ३६ कराला, ३७ मदघ्नीशः, ३८ महोच्छुष्मा, ३९ अनादिविमलः, ४० मातंगी, ४१ सर्वज्ञविमलः, ४२ पुलिन्दा, ४३ योगविमलः, ४४ शंबरी, ४५ सिद्धिविमलः, ४६ वाचापरा, ४७ समयः, ४८ कुलालिका, ४९ मित्रेशः, ५० कुब्जा, ५१ उड्डीशः ५२ लघ्वी, ५३ षष्टीशः, ५४ कुलेश्वरी, ५५ चर्याधीशः, ५६ कुब्जा । इति पार्थिवरश्मिनामानि ।
अथ आप्यद्विपञ्चाशद्रश्मिनामानि - १ सद्योजातः, २ माया, ३ वामदेवः ४ श्रीः ५ अधोरः, ६ पद्मा, ७ तत्पुरुषः, ८ अंबिका, ९ अनन्तः, १० निवृत्तिः, ११ अनाथः १२ प्रतिष्ठा, १३ अनाश्रितः, १४ अविद्या, १५ अचिन्त्यः, १६ शान्ता, १७ शशिशेखरः, १८ उमा, १९ तीव्रः २० गंगा, २१ मणिवाहः, २२ सरस्वती, २३ अंबुवाहः, २४ कमला, २५ तेजोऽधीशः, २६ पार्वती, २७ विद्यावागीश्वरः, २८ वज्रा, २९ चतुर्विद्येश्वरः, ३० सुमकला, ३१ उमागंगेश्वरः, ३२ मन्मथा, ३३ कृष्णेश्वरः, ३४ साश्रया, ३५ श्रीकण्ठः, ३६ लया, ३७ अनन्तः, ३८ सती, ३९ शङ्करः, ४० रत्नमेखला, ४१ पिंगलः, ४२ यशोवती, ४३ सदाख्यः, ४४ हंसनादः ४५ परदिव्यौघः, ४६ वामा, ४७ माददिव्यौघः, ४८ ज्येष्ठा, ४९ पाठः, ५० रौद्रा, ५१ सर्वेश्वरः, ५२ सर्वमयी ।
अथ तैजसद्व्यधिकषष्टिरश्मीनां नामानि - १ परापरः, २ चण्डेश्वरी, ३ परमः, ४ चक्षुष्मती, ५ तत्परः, ६ गुह्यकाली, ७ अपरः, ८ संवर्ता, ९ चिदानन्दः, १० नीलकुब्जा, ११ अघोरः, १२ गंधा, १३ डामराघोरः, १४ सामरसा, १५ ललितः, १६ रूपा, १७ स्वच्छः, १८ स्पर्शा, १९ भूतेश्वरः, २० शब्दा, २१ आनन्दः, २२ डाकिनी, २३ आलस्यः, २४ अन्नडाकिनी, २५ प्रभानन्दः, २६ चक्रडाकिनी, २७ योगानन्दः, २८ पद्मडाकिनी, २९ अतीतः, ३० कुशडाकिनी, ३१ पादः, ३२ प्रपञ्चडाकिनी, ३३ योगेश्वरः, ३४ चण्डा, ३५ पीठेश्वरः, ३६ कोशला, ३७ कुलकौलेश्वरः, ३८ पावनी, ३९ कुक्षेश्वरः, ४० समाया, ४१ श्रीकण्ठः, ४२ कामा, ४३ अनन्तः, ४४ रेवती, ४५ शंकरः, ४६ ज्वाला, ४७ पिंगलाख्यः, ४८ कराला, ४९ सादाख्यः, ५० कुब्जिका, ५१ कालरात्रिः, ५२ गुरुपरा, ५३ सिद्धगुरुः, ५४ शान्त्यतीता, ५५ रक्तगुरुः, ५६ शान्ता, ५७ शिवगुरुः, ४८ विद्या, ५९ मेलगुरुः, ६० प्रतिष्ठा, ६१ समयगुरुः ६२ निवृत्तिः ।।
अथ वायव्याः चतुःपञ्चाशत् - १ खगेश्वरः, २ भद्रा, ३ कूर्मः, ४ आधारा, ५ मेषः, ६ कोशा, ७ मीनः ८ शालिका, ९ ज्ञानं, १० विमला, ११ महानन्दः, १२ शर्वरी, १३ तीव्रः, १४ नीला, १५ प्रियः, १६ कुमुदा, १७ कौलिकः, १८ मेनका, १९ डामरः, २० डाकिनी २१ रामः, २२ शाकिनी, २३ लामरः, २४ लाकिनी, २५ कामरः, २६ काकिनी, २७ सामरः, २८ शाकिनी, २९ हामरः, ३० हाकिनी, ३१ आघारेशः, ३२ राका, ३३ चक्रीशः, ३४ बिन्दुः, ३५ कुररः, ३६ कला, ३७ मदघ्नीशः, ३८ कुब्जिका, ३९ प्रदीशः, ४० कामकला, ४१ शिवेशः, ४२ कुलदीपिका, ४३ शिखेशः, ४४ बर्बरी, ४५ धर्मः, ४६ बहुरूपा, ४७ शास्त्रेशः, ४८ महत्तरी, ४९ परमगुरुः, ५० मंगला, ५१ पराधिकारगुरुः, ५२ (स)नौकर्या, ५३ पूज्यगुरुः, ५४ समा ।।
अथ नाभसद्व्यसधिकसप्ततिरश्मिनामानि - १ हृदयः, २ कौलिनी, ३ घरः, ४ कान्ता, ५ भगः. ६ विशेषी, ७ नयः, ८ योगिनी, ९ महः, १० ब्रह्मसारा, ११ शिवः, १२ शबरी, १३ द्रवः, १४ कालिका, १५ सरसः, १६ जुष्टचाण्डाली, १७ मोहः, १८ अघोरेशी, १९ मनोभवः, २० हेला, २१ सेकः, २२ महारक्ता, २३ जनगुह्यः, २४ कुब्जका, २५ ज्वरः, डाकिनी, २७ ज्वलनः, २८ शाकिनी, २९ महाक्रूरः, ३० लाकिनी, ३१ श्रियोज्ज्वलः, ३२ काकिनी, ३३ तेजः, ३४ शाकिनी, ३५ भूतिः, ३६ डाकिनी, ३७ वायुः, ३८ पापघ्नी, ३९ कुलः, ४० सिंहा, ४१ संहारः, ४२ कुलाघिका, ४३ विश्वंभरः, ४४ क्रमा, ४५ कौरिलः, ४६ कर्ममाना, ४७ गालवः, ४८ काली, ४९ व्योमः, ५० व्योमा, ५१ श्वसनः, ५२ नादा, ५३ खेचरः ५४ महादेवी, ५५ बहुजः, ५६ महत्तरी, ५७ ज्ञानः ५८ कुण्डलिनी, ५९ कलामतिः, ६० कुलेश्वरी, ६१ अजः, ६२ बन्धिका, ६३ मनः, ६४ दीपिका, ६५ ईशः, ६६ रेचिका, ६७ शंखः, ६८ मोचिका, ६९ परमः, ७० परा, ७१ परः, ७२ चित् ।। 
अथ मानसचतुःषष्टिरश्मीनां नामानि - १ परः, २ अपरा, ३ भवः, ४ भवापरा, ५ चित् , ६ चित्परा, ७ महामयः, ८ महामयपरा, ९ इच्छा, १० इच्छापरा, ११ सृष्टिः, १२ सृष्टिपराः, १३ स्थितिः, १४ स्थितिपरा, १५ निरोधः, १६ निरोधपरा, १७ मुक्तिः, १८ मुक्तिपराः, १९ ज्ञानः, २० ज्ञानपरा, २१ सत्यः, २२ सत्यपरा, २३ असत्यः, २४ असत्यपरा, २५ सदसत् , २६ सदसत्परा, २७ क्रिया, २८ क्रियापरा, २९ आत्मा, ३० आत्मापरा, ३१ इन्द्रियाश्रयः, ३२ इन्द्रियाश्रयपरा, ३३ गोचरः, ३४ गोचरपरा, ३५ लोकमुख्यः, ३६ लोकमुख्यपरा, ३७ वेदवत् , ३८ वेदवत्परा, ३९ संवित् , ४० संवित्परा, ४१ कुण्डलिनी, ४२ कुण्डलिनीपरा, ४३ सौषुष्णः, ४४ सौषुम्णपरा, ४५ प्राणसूत्रः, ४६ प्राणसूत्रपरा, ४७ स्पन्दः, ४८ स्पन्दपरा, ४९ मातृकः, ५० मातृकपरा, ५१ स्वरोद्भवः, ५२ स्वरोद्भवपरा, ५३ वर्णजः, ५४ वर्णजापरा, ५५ शब्दजः, ५६ शब्दजपरा, ५७ वर्णज्ञानं, ५८ वर्णज्ञानपरा, ५९ वर्गजः, ६० वर्गजापरा, ६१ संयोगः ६२ संयोगपरा, ६३ मन्त्रविग्रहः, ६४ मन्त्रविग्रहपरा ।।
इति रश्मिदेवतानां षष्ट्युत्तरशतत्रयनामानि । क्वचित्तन्त्रान्तरे नामान्तरमपि विद्यते । षट्चक्रमध्यस्थानां शिवशक्तीनां षट्द्वादशनामानि ग्रन्थकृदग्रे वक्ष्यति । पूजाप्रकारस्तु तन्त्रेष्वनुसन्धेयः । ग्रन्थगौरवभयान्नेह लिख्यते । केचित्तु पद्यमिदं एवं व्याचक्षते - क्षितावुदके चाष्टोत्तरशतरश्मयः, अग्नौ वायौ षोडशोत्तरशतरश्मयः सूर्यस्य, आकाशे मनसि च षट्त्रिंशदधिकशतरश्मयः चन्द्रस्य । क्षित्यादिपदैस्तदधिष्ठानचक्राण्युक्तानि । तदुक्तं भैरवतन्त्रं "अष्टोत्तरशतं वह्नेः षोडशोत्तरकं रवेः । ष्टत्रिंशदुत्तरं तेजः सोमस्य परिकीर्तितम्" इति ।। १४ ।।

१५.
इदानीं त्रिकूटाया विद्याया प्रथमकूटस्य सात्विकं ध्यानमाह-शरदिति । सकृदेकवारमात्रमपि त्वां न त्वा प्रणम्य न स्थितानां सतां पण्डितानामपि कष्टकल्पनया वापि भणितयः सत्काव्यानि सन्निदधते सन्निहिता भवन्ति, मुखान्निःसरन्तीति यावत् । अपि तु नेति शिरश्चालनम् । कीदृश्यः, मधुदुग्धद्राक्षातोऽपि यो मधुरिमा माधुर्यं रसातिशयस्तद्धुरीणाः तद्भारवाहिन्यः एतादृशः भणितयः त्वत्प्रसादसाध्या एव न तु पाण्डित्यदिसाध्या इति भावः । त्वां कीदृशीं, शरत्कालीनचन्द्रकिरणवत् शुक्लांं, तथा शशिना चन्द्रेण युतं युक्तं जटाजूटमुकुटं जटाबन्धसम्बन्धि शिरोभूषणं यस्यास्ताम् । वरो वरमुद्रात्रासत्राणमभयमुद्रा स्फटिकस्य गुटिका माला पुस्तकं च करे यस्यास्ताम् । गुटिकेत्यत्र घटिकेति पाठे कमण्डलुरित्यर्थः । करामित्यत्र धरामित्यपि पाठः ।। १५ ।।

१६.
तस्यैव राजसं ध्यानमाह-कवीन्द्राणामिति-ये कतिचित्सन्तः भवतीं त्वां अरुणां रक्तवर्णामेव भजन्ते, अमी वाग्भिः सतां कवीनांं रञ्जनं प्रीणनं विदधति । कीदृग्भिः, विरिञ्चिप्रेयस्याः ब्रह्मणः प्रियायाः सरस्वत्याः तरलतरा अत्युच्छलिता श्रृगारस्य लहरी तरंगस्तेन गभीरा गहनार्था या वाक्, तत्तुल्याभिः सरस्वत्याः श्रृंगाररसोत्तरवाक्सदृशीभिरित्यर्थः । अथवा सरस्वत्या वाग्भिरित्यन्वयः । तेषां या वाक् सा सरस्वत्या एव तज्जिह्वाग्रगाया इति भावः । सरस्वत्या रञ्जनं सतां च रञ्जनमितिवाऽर्थः। सतामित्यत्र सभारञ्जनमित्यपि क्वचित्पाठः । भवती कीदृशी, प्रकृष्टकवीनां मनः कमलवनेषु अमिनवरविरश्मितुल्यकान्तिः, तेषां मनःप्रकाशिकामिति भावः ।

१७.
तस्यैव तामसं ध्यानमाह - सवित्रीभिरिति । हे जननि, वशिन्याद्याभिः वशिनीकामेश्वरीप्रभृतिभिः सह त्वां यः सञ्चिन्तयति, स वचोभिर्महतां काव्यानां कर्ता भवति । वशिन्याद्याभिः कीदृशीभिः वाचां सवित्रीभिः जनयित्रीभिः मातृकारूपाभिः शशिमणिशिलाभंगस्य भग्नचन्द्रकान्तमणिपाषाणस्य रुचय इव रुचयो यासां ताभिः, भंगपदस्य कृदभिहितो भाव इति न्यायाद्भग्नपरत्वम् । अतिवैशद्यलाभार्थं तदुपात्तम् । वचोभिः कीदृशैः, भंगी रचनाचातुर्यविशेषः, तेन सुभगैर्मनोहरैः । वाग्देव्याः सरस्वत्या वदनकमलस्य मुखपद्मस्यामोदेन सौरभेदेव मधुरैः स्पृहणीयैः । तदीया वाचो वाग्देवीमुखनिःसृता एवेति भावः ।। १७ ।।

१८.
कामराजाख्यमध्यमकूटस्य ध्यानमाह-तन्विति । यस्तव तनुच्छायाभिः शरीरकान्तिभिः सर्वां दिवं आकाशं, उर्वीं पृथ्वीमपि अरुणिमनिमग्नां लौहित्यमध्यगतां स्मरति, अस्य उर्वश्या सह कति कति गीर्वाणगणिका देववेश्या वश्या वशवर्तिन्यो न भवन्ति । अपि तु भवन्त्येवेति । कीदृशीभिः छायाभिः, तरुणा उद्भटा या तरणेः सूर्यस्य, अर्थाद्बालस्य, श्रीः कान्तिः, तत्सरणिभिः तत्सदृशीभिः इति । तरुणेत्यस्य तरणिविशेषत्वे लौहित्यातियप्रतीतेः श्रीविशेषणत्वमुचितम् । गणिकाः कीदृश्यः, त्रस्यन्तो भयवन्तो ये वनहरिणाः तेषामिव शालीनानि शोभमानानि नयनानि यासां ता इत्यर्थः । गृहहरिणानां तादृशत्रासाभावात् वनहरिणवद् देवांगनानां नयननिमेषाद्यभावेऽपि कामरूपतया नयनचांचल्यवर्णनमुपपन्नम् ।। १८ ।।

१९.
कामकलाध्यानमाह-मुखमिति । हे हरमहिषि महादेवपति, यो जनस्ते तव, मन्मथस्य कामरा जाख्यबीजस्य कलां स्वरदीर्धेकाररूपं एवं ध्यायेत् , स वनिताः स्त्रियः सद्यः तत्क्षणात् संक्षोभं नयति इति लघुफलम् । प्रकृष्टं किमित्यपेक्षायामाह-चन्द्रसूर्यौ स्तनयुगौ यस्याः एतादृशीं त्रिलोकीमप्याशु शीघ्नं भ्रभयति संक्षोभयतीत्यर्थः । कथं ध्यायेदित्याकांक्षायामाह-मुखमिति । एकं बिन्दुं इकारस्य प्रथमलेखा वयवरूपं मुखं कृत्वा मुखरूपतया ध्यात्वा, तस्य मुखस्याधः कुचयुगं, ईकारस्य मध्यमावयवरूपं विन्दुद्वन्द्वं स्तनद्वयरूपतया ध्यात्वा, तदधः कुचद्वयाधः ईकारस्याधोऽवयवं हरार्धं अधोमुखत्रिकोणयोनिरूपं ध्यायेत् इत्यर्थंः । हरो हकारः तस्याधोभागे, यत्किञ्चित् स्वेच्छया पूर्वार्धे मृष्टे सति अधोमुखयोन्याकारता भवति गौडनागरलिप्योरिति । हरार्धपदेनाधोमुखत्रिकोणयोनिरुच्यत इति संप्रदायः । हकारार्धं ध्यायेदिति क्काचित्कपाठेऽप्ययमेवार्थः । केचित्तु हरो हकारः, तस्यार्धां शक्तिः, योनिरूपामित्यर्थः । तदुक्तं ज्ञानार्णवे । "बिन्दुत्रयसमायोगान्महात्रिपुरसुन्दरी । नादरूपेण सा देवी हकारार्धस्वरूपिणी ।। हकारः परमेशानि शिवरूपी यतः सदा । तस्यार्धांगमहाशक्तिः हकारार्धस्वरूपिणी" इत्याहुः । अन्येतु हरः शिव इति वर्णद्वयं तस्यार्धं वकारशकारौ विना इकाराकाररूपं तयोश्च वैपरीत्येन योजना, अर्धो हरे, एकारो निष्पद्यते । तस्य चैकारस्य योनिरिति परिभाषा, नागररीत्या लेखने अधोमुखयोनिसाम्यं चेति हरार्धपदेनाधोमुखयोनिरुच्यते । हरों रविरिति वर्णद्वयं, अन्यत्पूर्ववत् , हरो रविः शिवो हः स्यादित्युक्तेरिति वदन्ति । तन्त्रेऽपि दशमे च कामकलाध्यानमुक्तं-यथा तन्त्रसारस्वते- "बिन्दुं संकल्प्य वक्त्रं तु तदधः स्यात्कुचद्वयम् । तदधः सपरार्धं तु चिन्तयेत्तदधोमुखम्" । इति । सपरार्धं तु सकारस्य परो हकारः, तस्यार्धमधोभागरूपं त्रिकोणमित्यर्तः । तथा तन्त्रान्तरे "बिन्दौ तद्वक्त्रमारोप्य तदधो बाहुयुग्मकम् । तदधः कुचयुग्मं स्यात्तदधो योनिमेव च" इति । तथा श्यामारहस्य-रहस्यधूतभावचूडामणौ "मुखं बिन्दुवदाकारं तदधःकुचयुग्मकम् । सर्वविद्यामृतापूर्णं सर्ववाग्विभवप्रदम् । तदधः सपरार्धं तु परिष्कृत मण्डलम् । सर्वदेवादिभूतं तु सर्वदेवनमस्कृतम् । एतत्कामकलाध्यानं सुगोप्यं साधकोत्तमैः"। तथा तत्रैव श्रीक्रमे "एकां प्रकृतिरूपेण सर्वशक्तिं विचिन्तयेत् । कामयेत्कामिनीं सर्वां देवीमावर्णरूपिणीम् । चिन्तयेत्सुन्दरीं देवीं सर्वव्यापकरूपिणीम् ।  इकारभूतमन्त्रस्यावयवं च चतुष्टयम् । बिन्दुत्रयस्य देवेशि प्रथं देवेष्ककं विदुः । बिन्दुद्वयं स्तनद्वन्द्वं हृदि स्थाने नियोजयेत् हकारार्धं कलां सूक्ष्मां योनिमध्ये बिचिन्तयेत् । उद्यदादित्यसंकाशं सिन्दूराभं स्तनद्वयम् । बिन्दुं संकल्प्य वक्त्रं तु स्फुरद्दीपशिखाप्रभम् । कामो बिन्दुरहं देवी तत्रस्था परमेश्वरी । शिवशक्तिमयं देव तदधस्तत्कुचद्वयम् । तदधः सपरार्धं तु चिद्रूपां परमां कलाम् । सञ्चिंत्य साधकश्रेष्ठस्त्रैलोक्यं वशमानयेत् । एतत्ते कथितं देवि कामकला सुनिर्णयम् । गोप्तव्यं तु प्रयत्नेन यदीच्छेदात्मनो हितम्" इति । तस्यातिगोप्यत्वं संकेतपद्धतावप्युक्तम् । "एतत्कामकलाध्यानं गुह्याद् गुह्यतरं महत् । नाशिष्याय प्रवक्तव्यं नाभक्ताय कदाचन । एतत्प्रकाशनं मातुराच्छादनमुरोजयोः आकृष्याच्छादनमिव तस्मान्नैतत्प्रकाशयेत् । लोभान्मोहाच्च गर्वाद्वा वैदुष्याद्वा प्रकाशयेत् । सोऽचिरान्मृत्युमाप्नोति शस्त्रपातविषादिभिः" इति । रवीन्दुस्तनयुगामित्यनेन त्रिलोक्या अधिका कामकलारूपतेत्युक्तम् । तदुक्तं रुद्रयामले - "नभो महाबिन्दुमुखी चन्द्रसूर्यस्तनद्वया । सुमेरुहार्धकलया शोभमाना महीपदा । पातालतलविन्यासा त्रिलोकीयं तवाम्बिके । कामराजकलारूपा जागर्ति सचराचरा" इति । अपरे तु हरो हंसः इति शब्दः तस्यार्धव्यंजनलोपात् बिन्दुविसर्गरूपं य एवं ध्यायेदिति । कथं ध्यायेदित्यत्राह - बिन्दुं हकारस्थं कृत्वा तदधो विसर्गरूपं कुचद्वयं कृत्वा तदधो मन्मथकलां योनिं ध्यायेदित्यस्यावृत्तिरित्याहुः ।। १९ ।।

२०.
तृतीयस्य शक्तिबीजस्य ध्यानं तत्फलं चाह - किरन्तीमिति । अंगेभ्यः शरीरावयवेभ्यः किरणानां तेजसां निकुरुंबं समूहः तद्रूपं अमृतरसं किरन्ती क्षिपन्ती, हिमकरशिला चन्द्रकान्तमणिः, तन्मूर्तिं तत्स्वरूपामिव त्वां यो जनः हृदि आघते ध्यायति । हिमकरेत्यनेन शुभ्ररूपता उक्ता । स सर्पाणां दर्पं विषरूपं दृष्ट्या शमयति नाशयति, शकुन्तानां पक्षिणां अधिपो गरुड इव । ज्वरेण प्लुष्टं दग्धं दृष्ट्या सुखयति । अत्रापि शमयतीति पाठे उपशान्तदाहं करोतीत्यर्थः । कीदृश्या दृष्ट्या सुधाया अमृतस्य शिरा प्रणाली तद्रूपया । निकुरुंबः कदम्बक इति । धूम्रकलायाः स्थूलध्यानमुक्तम् ।। २० ।।

२१.
इदानीं सूक्ष्मध्यानमाह-तडिल्लेखेति । तडिल्लेखा विद्युद्राजीं । तडिल्लेखेव तटिल्लेखा, सा चासौ तन्वी च तां, तेजोमर्यी सूक्ष्मां चेत्यर्थः । सूर्यचन्द्राग्निमयीं तदात्मकबिन्दुत्रयवतीम् । सूर्योऽहंकारः, शशी शुक्रं, वैश्वानरो जाठराग्निः तद्रूपात्मिका चित् । षण्णामाधारचक्रादीनां कमलानां पद्मानां उपरि महापद्माटव्यां सहस्रदलकमले निषण्णां उपविष्टां तव कलां कामकलामूर्तिं मनसा पश्यन्तो ध्यायन्त इति यावत् । महान्तोऽपि योगिनः परमाह्लादलहरीं प्रकृष्टानन्दतरंगं दघति धारयनि प्राप्नुवन्तीत्यर्थः । कीदृशेन मनसा मृदिते दूरीकृते मलमाये येन तत्तश्राभूतेन । मलं कामक्रोघादि, माया मिथ्याज्ञानवासना । परमाह्लादेत्यनेन कामेशीबीजसूचनम् । रीतिस्तु चिदानन्दलहरीमित्यत्र दर्शिता । एतत्पद्यार्थः कादिमते दर्शितः । "इति ते गदिता कामकलाया बाह्यभावना । पूर्वमेवाधुना वक्ष्ये भावनामान्तरालिकीम् । मूलादिब्रह्मरन्ध्रान्तं स्फुरद्विद्युद्धनाकृतिम् । ध्यायेत्कुण्डलिनीं देवीं त्वद्विद्याक्षररूपिणीम् । षट्चक्रभेदिनीं देवीं तां च बिन्दुत्रयात्मिकाम् । तामेवार्धकलारूपां चिन्तयेत् पद्मकानने । एवं भावनया युक्तः परमानन्दनिर्भरः । संसारसागरं धीमान् गोष्पदीकुरुते शिवे ।।" इति ।। २१ ।।

२२.
झटिति फलदा त्वमेवेति दर्शयति - भवानीति - भवानि त्वद्दासे सेवके मयि सकरुणां कृपासहितां दृष्टिं वितर देहीति, एवं रीत्या स्तोतुं वाञ्छन् अभिलषन् यो जनः भवानि त्वं इत्येतावन्तं भागं कथयति, न शेषभागं, तदानीमेव तस्मै निजसायुज्यपदवीं स्वरूपतां दिशसि ददासीत्यर्थः । क्रमिकमुक्तौ ज्ञानिनामवस्थाचतुष्टयं सालोक्यवासः सामीप्यं निकटावस्थानं, सारूप्यमभेदोपासनया समानरूपप्राप्तिः । सायुज्यं लिंगशरीरापगमेन तन्मयता । इयमेव परममुक्तिरितिकथ्यते । कीदृशं ? मुकुन्दादीनां स्फुटैः व्यक्तैः मुकुटैः शिरोभूषणैः नीराजितं कृतनिर्मंछनं पदं यस्याः सा तथा । स्तोतृणामर्धोक्तावेव शीघ्रं स्वसाम्यं ददासीतिभावः । त्वं दासे इत्यत्र त्वद्दासे इति पाठोनुचितः । अग्रे भवानि त्वं इत्यस्यासंगतेः ।। २२ ।।

२३.
त्वं शिवरूपासीति दर्शयति-त्वयेति । त्वया शंभोर्वामं वपुः शरीरार्धं हृत्वा, अपरितृप्तेन इच्छाविरतिरहितेन सतृष्णेनेनि यावत् । ईदृशेन मनसा करणेन अपरमपि शरीरार्धं हृतमभूत् इति अहं शंके तर्कयामि । तथाहि तं प्रकारं जानीहि । त्वद्रूपं तव शरीरं तदानीं सकलमेवारुणाभं रक्तवर्णं, अर्धनारीश्वरतादशायां तु अर्धमेव रक्तमासीदिति भावः । एवमग्रेऽपि त्रिनयनं न तु सार्धैकनयनं, कुचाभ्यामानम्रं नत्वेकेन कुचेन । कुटिलो वक्रो यः शशी चन्द्रकला सा विद्यते यस्यां सा तथाविधा चूडा । तादृशीं चूडां लाति गृह्णाति संयुनक्तीति तादृशचूडालं, मत्वर्थे लच् प्रत्ययो वा । कुटिलशशिचूडालं मुकुटं यस्मिन् रूपे ततथा । इदार्नी शशिकला कुटिला भवति पूर्णत्वात् । तदा तु कलार्धस्य कौटिल्यं नासीदिति भावः । यद्वा-तदा कलार्धं, इदानीं कलेति शेषः । पूर्वं महादेवः अर्धनारीश्वर आसीत् । इदानीं त्वन्मय एव जात इति भावार्थः ।। २३ ।।

२४.
जगत्सृष्ट्यादिकं त्वत्त एवेति दर्शयति-जगत्सूत इति । क्षणं चलितयोः तत्तत्कर्मकरणाय तेषु तेषु कृतसंकेतयोः तव भ्रूलतिकयोः, आज्ञामवलंब्य प्राप्य धाता ब्रह्मा जगत्सूते सृजति । हरिः अवति पालयति । रुद्रः क्षपयति नाशयति तिरोभावतीत्यर्थः । ईश ईश्वरः एतज्जगत्तिरस्कुर्वन् सूक्ष्मरूपेण स्थापयन् स्वं स्वीयमपि वपुः शरीरं तिरोहितं करोति । स्थगयतीति पाठेऽप्ययमेवार्थः । सर्वं जगदिदमनुगृह्णाति । पुनः सृष्ट्यर्थः सूक्ष्मबीजरूपतया स्वस्मिन्स्थापयति । एतत्सर्वं तवाधीनमिति भावः । सदाशिवोऽनुग्राहक इति दर्शितम् । शांभवदीपिकायां ``सृष्टिस्थित्युपसंहारविधानानुग्रहात्मकम् । कृत्यं पञ्चविधं यस्य ते नुमः शाश्वतं शिवम्" इति ।। २४ ।।

२५.
त्वत्पूजने सर्वदेवपूजाफलं भवतीति दर्शयति त्रयाणामिति । हे शिवे तव चरणयोर्या पूजा विरचिता कृता, सा त्रिगुणजनितानां सत्वरजस्तमोजन्यानां त्रयाणां देवानां ब्रह्मादीनामपि पूजा भवेत् । अपि शिवे इत्यत्र परशिवे इति क्वचित्पाठः । क्वचित् त्रिभुवने इति पाठः । तदेवोपपादयतितथाहीति । त्वत्पादौ उदूह्येते अनेनेति, त्वत्पादयोरुद्वहनं यत्रेति वा, त्वत्पादोद्वहनं, यन्मणिमयं पीठं तस्य निकटे शश्वत् निरन्तरेण ते स्थिताः । कीदृशा मुकुलिता अञ्जलीकृताः कराः पाणयः उत्तंसाः शिरोभूषणानि येषु तानि तादृशानि येषां ते तथा ।। २५ ।।

२६.
महादेवस्य त्वत्पतित्वेनैवोत्कर्ष इति दर्शयति - विरिञ्चीति । हे सति साध्वि अस्मिन् महासंहारे प्रलयरूपे विरिञ्चिर्ब्रह्या पञ्चत्वं मृत्युं व्रजति । हरिर्विरति विराममाप्नोति । कि न नाशयति अपि तु सर्वं नाशयतीति कीनाशः मकारनकारयोर्लोपः इकारस्य दीर्घश्च पृषोदरादीनि यथोपदिष्टमिति अनेन वाक्येन । कीनाशो यमो विनाशं भजति । धनदः कुबेरः निधनं मरणं याति प्राप्नोति । माहेन्द्री महेन्द्रसंबन्धिनी दृशां नेत्राणां विततिः संहतिः वितन्द्री निद्रारहितापि संमीलति दीर्घनिद्रां प्राप्नोति । असौ त्वत्पतिः शिवः विहरति क्रीडति त्वत्प्रभावादेवेति भावः ।। २६ ।।

२७. 
इदानीं प्रार्थयते-जप इति । यत् मे मम विलसिंत व्यापारः तत्सर्वं तव सपर्या पूजा तस्याः पर्यायः समानार्थकशब्दान्तरम् । तद्विषयो भवतु पूजानामको भवत्वित्यर्थः । तदेव दर्शयति-जल्पो यथेष्टभाषणं जपो मन्त्रादिजपरूपो भवतु । एवं सकलमपि शिल्पं कायिकव्यापारो मुद्राविरचना पूजांगमुद्राकरणं, गतिर्यथेष्टगमनं प्रादक्षिण्यक्रमणं प्रदक्षिणगमनं, चातुर्वर्ण्यादिवत् स्वार्थे तद्धितः । अन्नादिभोजनपानादिकं आहुतिविधिः होमविधानं , संवेशः शयनं प्रणामो दण्डवत्पतनं अखिलं समस्तं सुखं निद्रादि आत्मार्पणदशा आत्मसर्पणावस्था भवत्विति सर्वत्रान्वयः । क्वचित्पुस्तके ददाने दीनेभ्य इति पद्यमत्र दृश्यते । बहुषु पुस्तकेषु च चरणवर्मनान्ते नवतिपद्यानन्तरं दृश्यते इति तत्रैव व्याख्यास्यते ।। २७ ।।

२८
पूर्वं महासंहारे त्वत्पतिर्विहरतीत्युक्तम् । इदानीं तत्तव प्रभावादेवेति विशिष्य दर्शयति । सुधेति । हे जननि ! सुधां अमृतं आस्वाद्य पीत्वा विश्वे सर्वे विधिशतमखाद्याः ब्रह्मेन्द्रादयो दिविषदो देवा विपद्यन्ते म्रियन्ते, प्रलय इति शेषः । सुधा कीदृशीं-प्रतिभयजरामृत्यूनां हरिणीं निवृत्तिकारिणीमित्यर्थः । प्रतिपक्षाद्भंय जरा वार्धकं, प्रतिभयौ भयंकरौ जरामृत्यू तद्धरिणीमिति वा । भयंकरं प्रतिभयमित्यमरः । हरणीमितीकारशून्यपाठे प्रतिभयादीनां हरणं यस्या हेतोरिति समायः । अन्यथा मत्वर्थ इतिः । करालं भयंकरं क्ष्वेडं विषं भक्षितवतः शंभोर्न यत्कालकलना मृत्युप्राप्तिः, तन्मूलं तस्य कारणं, तव ताटङ्कमहिमा कारणहेतुमतोरभेदः आयुर्घृतमितिवत् । क्ष्वेडं तु गरलं विषमित्यमरः ।। २८ ।।

२९.
त्वं सर्वदेववन्द्येति दर्शयति किरीटमिति । एतेषु ब्रह्मादिषु प्रणम्रेषु सत्सु प्रसभं हठात् विज्ञापनं विनैवेति यावत् । भवनं त्वदीयमन्दिरमभियातस्य प्रविष्टस्य भवस्य शिवस्याभ्युत्थाने सति, त्वत्कृते इति शेषः । त्वयि तस्य सम्मानार्थं अग्रतश्चलन्त्यां सत्यामित्यर्थः तव परिजनानां पार्श्वस्थसखीनामियमुक्तिर्विजयते । उक्तिमेवाह - वैरिञ्चं ब्रह्मासंबन्धि किरीटं मुकुटं पुरोऽग्रे परिहर, यथा तत्र चरणाघातो न लगति । तथा कैटभभिदो विष्णोः कठोरे पाषाणमयरत्नादिघटितत्वादतिकठिने कोटीरे मुकुटे स्खलसि पतसि । जंभारेरिन्द्रस्य मुकुटं जहि त्यज । धातूनामनेकार्थत्वादत्र त्यागार्थत्वात् । अथवा हन हिंसागत्योरितिस्मरणात् गमनार्थकोऽत्र हनधातुः । सर्वे गत्यर्था ज्ञानार्था इति न्यायात् जहि जानीहि पश्येत्यर्थः ।। २९ ।।

३०.
स्वदेहोद्भूताभिरिति । हे नित्ये स्वस्य तव देहोद्भूताभि शरीरजाभिः, घृणिभिः तेजोभिः, अणिमाद्याभिरावरणदेवतारूपाभिः, अभितः सर्वतः, निषेव्यां त्वां, यो जनः, अभेदेनाहमिति भावयति, तस्य महासंवर्ताग्निः पलयकालाग्निः नीराजनविधिं प्रदीपनिर्मंछनविधानं विरचयतीति किमाश्चर्यम्, न किमपीति भावः । कीदृशस्य त्रिनयनसमृद्धिं शिवैश्वर्यं तृणयतः तृणवत्तुच्छीकुर्वत इत्यर्थः । निषेव्यामित्यत्र निषेव्ये इति पाठे संबोधनम् । तदुक्तं कादिमते - ``त्वद्देहोत्थिततेजोभिः किरणैरणिमादिथिः आवृतां त्वामहमिति भावयंस्त्वत्समो भवेत् ।" इति । किरणैः रश्मिसंज्ञकावरणदेवताभिः । दत्तात्रेयेणाप्युक्तं - `अरुणां करुणातरंगिताक्षीं धृतपाशांकुशपुष्पवाणचापाम् । अणिमादि भिरावृतां मयूखैरहमित्येव विभावये भवानीमि'ति ।। ३० ।।

३१.
इदानीं  श्रीविद्यामन्त्रोद्धारं करिष्यन् तत्प्रतिपादकं तन्त्रं स्तौति - चतुःषष्ट्येति । पशुपतिर्महादेवः चतुःषष्टिसंख्याकैस्तन्त्रैः नानादेवतोपासनशास्त्रैः सकलं भुवनमतिसन्धाय वंचयित्वा प्रतार्येव स्थितः । वस्तुतस्तु तस्य महेश्वरस्य विप्रलिप्सादिरूपुरुषदोषाभावान्न प्रतारकत्वम् । किन्तु तेन त्रैवर्णिकानां शूद्रप्रतिलोमादीनां च ऐहिकामुप्मिकसाधारणहिताय तन्त्राणि कृतानि । तत्र तत्फललोभेन प्रवृत्ता अनधिकारिणः स्वयमेव तन्त्रैः प्रतारिता भवन्तीति बोध्यम् । कीदृशैस्तन्त्रैः । तत्तत्सिद्धीनां कवित्वपाण्डित्यैश्वर्यादिफलरूपाणां प्रसवे जनने परतन्त्रैः, प्रकृष्टजनने यद्वा तत्रापि परतन्त्रैः पराधीनैः तन्त्रान्तरसापेक्षैः इत्यर्थः । एकतन्त्रे सर्वनिर्वाहाभावात् । परतन्त्र इति पाठे शिवविशेषणं, आसक्त इत्यर्थः । त्वन्निर्बन्घात् सकलपुरुषार्थसाधकमेकं तन्त्रं वदेति पुनः पुनः प्रश्नस्य्पात् तव यत्नादित्यर्थः । त्व त्वत् पञ्चम्यन्तं, तेन त्वद्रूपाद्धेतोरित्यर्थः इति कश्चित् । अखिलानां सर्वेषामपि पुरुषार्थानां धर्मार्थकाममोक्षाणां एका मुख्या या घटना निर्मितिस्तत्र स्वतन्त्रं अन्यनिरपेक्षम् । ज्ञानार्णवादिरुपं कादिमते प्रसिद्धं स्वतन्त्राख्यं तन्त्रं वा क्षितितलमवातीतरत् अवतारयामास, क्षितितले अतिगोप्यं यत्तव तन्त्रं अवतीर्णं, तत्रापि त्वदनुग्रह एव हेतुरिति भावः । चतुःषष्टितन्त्राण्युक्तानि वामकेश्वरतन्त्रे ``चतुःषष्टिश्च तन्त्राणि मातृणामुत्तमानि च । महामायाशांबरं च योगिनीजालशांबरम् ।। तत्वशंबरकं चैव भैरवाष्टकमेव च । बहुरूपाष्टाकं चैव यामलाष्टकमेव च ।। चन्द्रज्ञानं मालिनी च महासंमोहनं तथा ।। वामजुष्टं महादेवं वातुलं वातुलोत्तरम् । हृद्भेदं तन्त्रभेदञ्च गुह्यतन्त्रं च कामिकम् । कलावादं कलासारं तथान्यत्कुण्डिकामतम् ।। मतोत्तरं च वीणाख्यं त्रोतलं त्रोतलोत्तरम् । पञ्चामृतं रूपभेदं भूतोड्डामरमेव च ।। कुलसारं कुलोद्देशं कुलचूडामणिं तथा । सर्वज्ञानोत्तमं चैव महाकालीमतं तथा ।। अरुणेशं मोदिनीशं त्रिकुण्डीश्वरमेव च । पूर्व - पश्चिम-दक्षे च उत्तरं च निरुत्तरम् ।। विमलं विमलोत्थं च देवीमतमतःपर" मिति । तत्र (१) महामायाशंबरं तन्त्रं अन्यस्मिन्पदार्थे अन्यथा प्रतिभानरूपं मायाप्रपञ्चनोपायप्रतिपादकमैन्द्रजालिकरूपम् । (२) योगिनीजालशंबरं तन्त्रं योगिनीजालदर्शनोपायप्रतिपादकम् (३) तत्वशंबरं इन्द्रजालविद्याविशेषः, पृथिव्यादितत्वानामन्यत्रान्यत्रान्यबोधोपायप्रतिपादकम् । (४-११) भैरवाष्टकं यथा - सिद्धिभैरवतन्त्रं, मायिकभैरवतन्त्रं, कालाग्निभैरवतन्त्रं, कंकालभैरवतन्त्रं, शक्ति भैरवतन्त्रं, योगिनीभैरवतन्त्रं, महाभेरवतन्त्रं, भैरवनाथतन्त्रं इति एतान्यष्टौ तन्त्राणि कापालिकमतप्रतिपादकानि । बहुरूपा शक्तिः तत्प्रतिपादकतन्त्राणामष्टानां गणो बहुरूपाष्टकम् यथा (१२-१९) ब्राह्मीतन्त्रं, माहेश्वरी तन्त्रं, कौमारीतन्त्रं, वैष्णवी तन्त्रं, वाराहीतन्त्रं, इन्द्राणीतन्त्रं, चामुण्डातान्त्रं, शिवदूतीतन्त्रं चेति । यमला नाम सिद्धाम्बा । तत् प्रतिपादकानि तन्त्राणि रुद्रयामलादीन्यष्टौ (२०-२७)। शाक्ततन्त्रतया चतुःषष्टितन्त्राणामपि यामलतया व्यवहारः । (२८) चन्द्रज्ञानतन्त्रं ऐश्वर्यादिषोडशनित्याप्रतिपादकं, कापालिकमतदर्शकं च । (२९) मालिनीतन्त्रं समुद्रयानोपायप्रतिपादकम् । (३०) महासंमोहनं जाग्रतामपि निद्रितोपायप्रतिपादकम् । (३१) वामजुष्टं वामकेश्वरतन्त्रं चतुःशतीत्यपि कथ्यते । (३२) महादेवतन्त्रं वटुकादिसिद्धिकुलाचारप्रदर्शकम् । (३३-३५) वातुलं, वातुलोत्तरं, कामिकं चेति तन्त्रत्रयं क्षेत्रकर्षणादिविधिप्रतिपादकम् । (३६) हृद्भेदतन्त्रं कापालिकाचारप्रदर्शकम् । (३७-३८) तन्त्रभेद-गुह्यतन्त्रयोः प्रकाशं रहस्यं वा परकृतमन्त्रतन्त्रप्रयोगाणां परावृत्त्युपाया दर्शिताः । (३९) कलावादं कामशास्त्रं वात्स्यायनमतम् । (४०) कलसारं रूपादिवृद्ध्युपायप्रतिपादकम् । (४१) कुण्डिकामतं गुटिकापानपात्रम् । (४२) मतोत्तरतन्त्रं रससिद्धिप्रतिपादकम् । (४३) वीणातन्त्रं वीणानाम योगिनी, संभोगयक्षिणीत्यस्या नामान्तरं, तस्याः साधनोपायदर्शकम् (४४) त्रोतलतन्त्रे गुटिकाञ्जनपादुकासिद्धिः । (४५) त्रोतलोत्तरतन्त्रे चतुःषष्टिसहस्रसंख्ययोगिनीनां दर्शनोपायः । (४६) पञ्चामृततन्त्रं पृथिव्यादिपञ्चभूतानां साधनेन मरणाभावप्रतिपादकं कापालिकतन्त्रम् । (४७-५१) रूपभेदादि पञ्चतन्त्राण्युच्चाटनादिप्रयोगप्रतिपादकानि । (५२-५६) सर्वज्ञानादितन्त्रपञ्चकं कापालिकसिद्धान्तैकदेशिदिगंबरमताचारप्रवर्तकम् । (५७-६४) पूर्वतन्त्रादि देवीमतपर्यन्तं तन्त्राष्टकं दिगंबरैकदेशिक्षपणकमताचारप्रदर्शकम् ।। एतानि तन्त्राणि शिवेन तत्तत्सिद्ध्युपायबोधकानि प्रणीतानि । वैदिककर्मसु प्रतिलोमसंकरादीनामनधिकारात् ,  अत्र सर्वेषामेव तत्फलार्थिनां तत्तत्कर्मणि अधिकारोऽस्तीति परमकारुणिकस्याश्यः । एतानि तत्तत्कर्माणि तत्तत्फलसाधनानि इत्यंशे प्रमाणान्येव । तत्र वैदिकविधिनिषेधविषयाणां तत्तत्फलसिद्धिरधर्माभावश्च । लोभात्प्रवृत्तानां विधिनिषेधविषयीभूतानां त्रैवर्णिकानां तत्फलसिद्धिः प्रत्यवायोऽभिजायते । तद्दोषमहिष्णोरितिन्यायात् । अत एव लोभेन प्रतारिता भवन्ति, न तु परमेश्वरस्य प्रतारकत्वमित्युक्तं प्राक् । एतानि चतुःषष्टितन्त्राणि कुलमार्गपरत्वात् कुलतन्त्राणीत्युच्यन्ते । शुभागमनां नाम तन्त्रपञ्चकं वैदिकमार्गमात्रपरत्वात् समयाचार इत्युच्यते । यथा वसिष्ठसंहिता सनकसंहिता सनन्दनसंहिता सनत्कुमारसंहिता शुकसंहिता चेति । एतानि तन्त्राणि षोडशनित्याप्रतिपादकतया श्रीविद्याविषयाणि । चतुःषष्टितन्त्रबहिर्भूतानि श्रीविद्याप्रतिपादकानि कुलवैदिकमार्गानुसारीणि तन्त्राणि मिश्रकाणीत्युच्यन्ते । यथा चन्द्रकलातन्त्रं, ज्ञानार्णवतन्त्रं, कुलेश्वरीतन्त्रं. बार्हस्पत्यतन्त्रं, भुवनेश्वरीतन्त्रं, दुर्वासोमततन्त्रं, दक्षिणामूर्तिसंहिता चेत्यादि मिश्रकतन्त्राणि । अत्र कुलतन्त्रमिश्रकतन्त्रेषु उक्तानि वेदनिषिद्धानि त्रैवर्णिकैर्न कार्याणि । ``मिश्रकं कौलमार्गं च परित्याज्यं हि शंकरि" इति वचनात् ।। ३१ ।।

३२.
इदानीं तत्र तन्त्रे सारभूतां अगस्त्योपासितां प्रथमां लोपामुद्राख्यविद्यामाह-शिवः शक्तिरिति । हे जननि तेऽमी वर्णाः एते त्रयो वर्णसमुदायाः तव नाम्नः त्रिकूटात्मकविद्याया अवयवतां अवयवघटकतां एकैककूटरूपतां भजन्ते । एकैकसमुदायाः त्रिकूटाया एकैककूटरूपा भवन्तीत्यर्थः । के ते वर्णसमुदाया इत्याह-शिवो हकारः, शक्तिः सकारः, कामः ककारः, क्षितिर्लकारः, प्रथमसमुदायानन्तर्यसूचकोऽथशब्दः । द्वितीयसमुदायमाह-रविर्हकारः, शीतकिरणः सकारः, स्मरः ककारः, हंसो हकारः, शक्रो लकारः, तदनु द्वितीयकूटानन्तरं तृतीयकूटमाह-परा सकारः, मारः ककारः, हरिर्लकारः, अमी वर्णसमुद्रायः । कीदृशाः, तिसृभिः हृल्लेखाभिः भुवनेश्वरीबीजैः अवसानेषु अन्तेषु घटिता युक्ताः । एतेषां च त्रयाणां वर्णसमुदायानामन्तेषु एकैकं भुवनेश्वरीबीजं चेत् दीयते, तदा त्रिकूटात्मिका विद्या भवतीत्यर्थः । हृल्लेखापदार्थ उक्तः, स्वच्छन्दसंग्रहे ``हृदि लेखेव जागर्ति प्राणशक्तिरियं परा । हृल्लेखा कथ्यते तस्मान्माया चाचिन्त्यवैभवा । अनया रहिताः सर्वे निर्जीवा मन्त्रराशयः । अतस्तु सर्वविद्यानां इयं उद्बोधिनी मता" इति । इयं च लोपामुद्राख्या त्रिकूटा श्रीविद्या । तदुक्तं ज्ञानार्णवे - ``सकला भुवनेशानि कामेशीबीजमुद्धृतम् । अनेन सकला विद्याः कथयामि वरानने । शक्तयन्तस्तुर्यवर्णोऽयं कलमध्ये सुलोचने । वाग्भवं पञ्चवर्णाढ्यं, कामराजमथोच्यते । मादनं शिवचन्द्राद्यं शिवान्तं मीनलोचने । कामराजमिदं भद्रे षड्वर्णं सर्वमोहनम् । शक्तिबीजं वरारोहे चन्द्राद्यं सर्वमोहनम् । एतामुपास्त देवेशि कामः सर्वांगसुन्दरः । कामराजोऽभवद्देवि विद्येयं ब्रह्मरूपिणी । कामराजाख्याविद्यायाः शक्तितुर्यं तु सुन्दरि । हित्वा मुखे शिवेन्द्वाढ्या लोपामुद्रा प्रकाशिता । इत्यस्यार्थः-कलाभ्यां सहिता सकला ककारलकारसहितेत्यर्थः । भुवनेश्वरी एकाक्षरभुवनेश्वरीबीजम् । तथा च ककारलकारसहितभुवनेश्वरी बीजमित्यर्थः । कामराजविद्यामाह-शक्त्यन्तेति । कामेशीबीजस्यैव ककारलकारयोर्मध्ये शक्तिरेकारः तुर्यवर्णः दीर्घेकारः, इति पञ्चवर्णैः वाग्भवाख्यं प्रथमं कूटम् । तस्य कामेशीबीजस्य मादनं ककारः । अन्ते च शिवो हकार इति षड्वर्णैः कामराजाख्यं द्वितीयं कूटम् । कामेशीबीजस्यादौ चन्द्रः सकार इति बीजाख्यं तृतीयं कूटम् । एषा कामराजाख्या विद्या । अस्याः प्रथमकूटस्थं शक्तिमेकारं तुर्यमीकारं च हित्वा दूरीकृत्य मुखे आदौ शिवो हकारः, इन्दुः सकारः ताभ्यां युक्ता चेद् भवति, तदा इयमेव विद्या लोपामुद्राख्या भवतीति भावः । एतस्याः पारिभाषिकं पञ्चदशाक्षरीत्वम् । तदुक्तं मानसोल्लासे- ``दशापञ्चकभेदेन प्रपञ्चस्य विलासिनः । साक्षिणी चाक्षरी यस्मात्तस्मात्पञ्चदशाक्षरी" इति । जायते वर्धते अस्ति परिणमति नश्यतीति पञ्चदशाः । इयं विद्या दुर्लभेत्युक्तं तन्त्रे- ``यस्य नो पश्चिमं जन्म स्वयं यो वा न शङ्करः । न तेन लभ्यते विद्या श्रीमत्पञ्चदशाक्षरी" इति ।। ३२ ।।

३३. 
कामराजाख्यविद्यामप्युद्धरति - स्मरमिति । स्मरं ककारं, योनिमेकारं, लक्ष्मीमीकारं एतत् त्रितयं तव मनोर्मन्त्रस्य पूर्वोक्तस्यादौ निधाय, पूर्वमन्त्रस्य आद्याक्षरत्रयं दूरीकृत्य, एतदक्षरत्रयं दत्वेत्यर्थः । एके मुख्याः, हे नित्ये त्वां भजन्ति सेवन्ते, कीदृशाः निरवधिः निःसीमोऽनन्तः यो महाभोगः परमानन्दसाक्षात्काररूपः ; तत्र रसिकाः अभिलाषिणः । निरवधि निरन्तरं भजन्तीति वाऽन्वयः । चिन्तामणिः पञ्चाशद्वर्णरूपा मातृका, तद्रूपो यो गुणः सूत्रं तेन निबद्धो रचितः अक्षवलयः अकारादिक्षकारान्तरूपो वलयः, अनुलोमप्रतिलोमतया करे यैस्ते, तथा वर्णमालया जपन्त इत्यर्थः । चिन्तामणेर्गुणोऽभीष्टदानादिरूपो यत्र तं चिन्तामणिगुणं त्वच्चरणयुगं, तत्र निबद्धा अर्पिता अक्षवलया इन्द्रियसमूहा यैस्ते, अनया इति वाऽर्थः । येषां चिन्तामणिमाला सुरभेः कामधेनोरपि घृतं वर्तते, ते इन्द्रादयोऽपि त्वां भजन्तीति भावार्थं कश्चिदाह । शिवयोरग्निः शिवाग्निः । तत्र शिवशक्तिरूपवागीश्वरवागीश्वरीसंयोगजाते तन्त्रोक्तरीया स्थापिते अग्नावित्यर्थः ।  सुरभि सुगन्धि यद् घृतं तं सुरभिघृतं तस्य घारारूपैः आहुतिशतैः जुह्वन्तो होमं कुर्वन्तः । यद्यप्यत्र `नाभ्यस्तच्छतु'रित्यनेन सूत्रेण नुम् प्रतिषेधाज्जुह्वत इति भवति, तथाप्यार्षतुल्यत्वात्, पृषोदरादिमध्ये द्रष्टव्यमिति भावः । वस्तुतस्त जुहूः स्रुक्, हूयतेऽनया इति व्युत्पत्त्या होमपात्रमात्रं वा तस्य अन्तर्मध्ये यत्सुरभिधृतं तस्य धाराहुतिशतैः त्वां भजन्तीत्यन्वयः । जपन्तीति क्वाचित्कपाठः । महाभोगेत्यत्र तृतीयार्थान्वयः । कामराजविद्येयम् । प्रमाणं तु पूर्वमेव लिखितम् ।। ३३ ।।

३४.
त्वमेव शिवस्वरूपेति सयुक्तिकं दर्शयति शरीरमिति । भगवति, त्वं शंभोः शरीरम् । कीदृशं, शशिमिहिरौ चन्द्रसूर्यौ वक्षोरुहयुगं स्तनद्वयं यत्र तादृशम् । तदुक्तं तन्त्रे - ``चन्द्रसूर्यौ स्तनौ देव्याः तथैव नयने स्मृते । उभौ ताटङ्कयुगलमित्येषा वैदिकी श्रुतिः" इति । तथा अनघं निष्पापं आत्मानं शरीरं नवात्मानं नवव्यूहात्मकभैरवस्वरूपं मन्ये । अनघमित्यत्र अनधे इति पाठे संबोधनम् । नवव्यूहाश्च तन्त्रे दर्शिताः । ``कालव्यूहः कुलव्यूहो नामव्यूहस्तथैव च । ज्ञानव्यूहस्तथा चित्तव्यूहस्तस्मादनन्तरम् । नादव्यूहस्तथा बिन्दुव्यूहः स्यात्तदनन्तरम् । आत्मव्यूहस्तथा जीवव्यूहः स्यादिति ते नव । नवव्यूहात्मको देवः परानन्दः परात्मकः । नवात्मा भैरवो देवो भुक्तिमुक्तिप्रदायकः । परानन्दा पराशक्तिः चिद्रूपाऽऽनन्दभैरवी । तयोर्यदा सामरस्यं जगत्संपद्यते तदा" इति । कालव्यूहः क्षणनिमेषादिकल्पान्तात्मककालसमूहः । कुलव्यूहो नीलपीतादिरूपभेदः ब्राह्मणादिभेदो वा । नामव्यूहः संज्ञासमूहः । ज्ञानव्यूहः संकल्पविकल्पादिरूपः । चित्तव्यूहः मनोबुद्ध्यहंकारचित्तरूपः, नादव्यूहः परापश्यन्तीमध्यमावैखरीरूपः । बिन्दुव्यूहो बिन्दुविसर्गरूपः, आत्मव्यूहः आत्‌मान्तरात्मपरमात्मरूपः, जीवव्यूहो मनुष्यपशुपक्ष्यादिरूपः । यतश्च शंभोः शरीरं तव शरीरं, नवव्यूहात्मकः भैरवस्वरूपी शंभुः, अतो हेतोः शेषः शेषीत्ययं संबन्धः अंगांगिभावरूपः टभयसाधारणतया, वां युवयोः स्थितः । यथा त्वं शरीरं शंभुः शरीरी, तथा नवव्यूहात्मको भैरवः शरीरं त्वं शरीरिणी, इति उभयोः समानतेति भावः । यद्वा शेषशेषिभाव उपकार्योपकारकभावः । जगन्निर्माणे प्रकृतिपुरुषयोरन्घपंगुन्यायेन परस्परोपकारकत्वमिति सांख्यसिद्धान्तानुसारात् । वां कीदृशोः, समरसेन तुल्येच्छया परानन्दपरयोः प्रकृष्टसुखासक्तयोः । नवात्मानमित्यत्र भवात्मानमिति पाठेऽप्येवं क्रमेण भवस्वरूपमित्यर्थः । नवात्मानं, नवकूटमहाविद्यास्वरूपमिति कश्चित् ।। ३४ ।।

३५. 
इदानीं भगवत्या ब्रह्मस्वरूपायाः प्रपञ्चात्मकतामाह-मन इति । हे शिवयुवति त्वं ब्रह्मरूपैव इति भावेनाभिप्रायेण चिदानन्दाकारं ज्ञानसुखात्मकं स्वात्मानं स्वस्वरूपं बिभृषे धारयसि । कोऽसौ भाव इत्यपेक्षायामाह-विश्ववपुषा प्रपञ्चाकारेण परिणमयितुं, तद्रूपतां प्रापयितुं सृष्टिकाले जगद्रूपतां प्रापयितुं, प्रलयकाले स्वमात्मानं चिदानन्दाकारं धारयसीति भावः । भावेन लीलयेत्यर्थ इति केचित् । शिवयुवतिभावेन हरपत्नीत्वेन चिदानन्दाकारं स्वात्मानं बिभृषे इति कश्चित् । जगद्रूपतां दर्शयति-मन इत्यादिना । व्योम आकाशं, मरुद्वायुः सारथिः सहायो यस्यासौ तथा वह्निरित्यर्थः । त्वयि परिणतायां लीलयागृहीतपरिणामायां सत्यां परमन्यत् न ह्यस्तीति शेषः । त्वत्परिणामरूपमेव जगदित्यर्थः । तदुक्तं ``त्रिपुरा परमा शक्तिराद्या जाता महेश्वरी । स्थूलसूक्ष्मस्वभावेन त्रैलोक्योत्पत्तिमातृका । कवलीकृतनिःशेषतत्वग्रामस्वरूपिणी । यस्यां परिणतायां तु न किंचित् परमिष्यते" इति ।। ३५ ।।

३६. इदानीं क्षितौ षट्पञ्चाशदित्यादिनोक्ता ये मयूखाः, तेषां मध्ये प्रतिचक्रं कर्णिकायां प्रधानभूतं शिवशक्तियुग्मं पद्यषट्केन स्तौति - तवेति । त्वदधिष्ठितभ्रूमध्यचक्रस्थं तपनशशिनोः सूर्याचन्द्रमसोः कोटिः, तद्वत् द्युतिं कान्तिं धरतीति तथा तम् । परं प्रकृष्टं शंभुं वन्दे । कीदृशं, परचिदाख्यया शक्त्या परिमिलितपार्श्वं युक्तवामपार्श्वभागं यं शंभुं प्रेम्णा भक्त्या । तथैव क्वचित्पाठः । आराध्य पूजयित्वा, आराध्यन्नितिपाठे पूजयन् इत्यर्थः । लोकः भालोकभुवने रश्मिसंज्ञकदेवताभुवनस्थमन्दिरे निवसति । सदालोके नितरामतिशयित आलोकः स्वीयप्रभा यस्मिन् तत्र, आलोकान्तररहिते इति वा । सूर्यचन्द्राग्नीनामविषये अप्रकाश्ये, सूर्योदये दीपस्येव प्रकृष्टतत्तेजसा तेजोऽन्तराणामभिभवादिति भावः । हि निश्चये । तथा च श्रुतिः -``न तत्र सूर्यो भाति न चन्द्रतारकं नेमा विद्युतो भान्ति कुतोऽयमग्निः। तमेव भान्तमनुभाति सर्वं तस्य भासा सर्वमिदं विभाति ।।" इति ।। ३६ ।।

३७.
विशुद्धाविति । ते तवाधिष्ठानभूते विशुद्धिसंज्ञके कण्ठस्थितचक्रे शुद्धो निर्मलो यः स्फटिकः पाषाणविशेषः, तद्वद्विशदं शुद्धं व्योम्न आकाशस्य जनकः, `तस्मादात्मन आकाशः संभूतः' इति श्रुतेः । तं शिंव, व्योमेश्वरीनाम्नीं देवीं अपि सेव इत्यनुषंगः । कीदृशीं, शिवेन समानं व्यसनं व्योमजनकत्वलक्षणव्यापारः विद्यते यस्यास्तां । व्यसनिनीमित्यत्र व्यवसितामिति पाठे बहुव्रीहिः । ययोः शिवशक्तयोः कान्त्या जगती जगद्गता जीवसन्ततिः । चकोरीव चन्द्ररश्मिप्रियपक्षिणीव विलसति, आनन्दं प्राप्नोति शोभते वा । कीदृशीं जगतीं, विधूतं अन्तर्मनसि ध्वान्तं तमो मिथ्याज्ञानं यस्याः सा तथा । चकोरीपक्षे ध्वान्तपदं चन्द्रिकाभावजन्यदुःखपरम् । कीदृश्या कान्त्या, शशिकिरणैश्चन्द्ररश्मिभिः सह, सारूप्यसरणिं सादृश्यरूपं पन्थानं, यान्त्या गच्छन्त्या, तत्तुल्ययेत्यर्थंः । यथा चकोरी चन्द्रकिरणैर्विलसति तथा जगती तयोः किरणैरिति भावः । सरणिमित्यत्र सरणिरितिपाठे त्वयमर्थः -यान्त्या गच्छन्त्या, बहिरिति शेषः, शशिकिरणैः सारूप्यं यस्याः सा तथा, तादृशी शरणिः सुषुम्नापद्धतिः यस्या जगत्याः सा, शशिकिरणसारूप्यसरणिः । यया कान्त्या सुषुम्ना चन्द्रिकासदृशी जाता सा सुतरां चन्द्रिकातुल्येति नोपमानासंगतिः ।। ३७ ।।

३८.
समुन्मीलदिति - किमपि अनिर्वचनींय, हंसद्वन्द्वं परहंसेश्वरीरूपं, हृदयस्थानाहतचक्रस्थं भजे । हंससाधारणानि विशेषणान्याह - समुन्मीलन्ती स्वप्रकाशा या संवित् तत्त्क्ज्ञानं, सैव कमलस्य मनोरूपस्य मकरन्दो रसः, तत्रैकरसिकं असाधारणरसोत्सुकं ; हंसपक्षे समुन्मीलन्ती जायमान संवित् सम्यक्त्वेन ज्ञानं अतीव मनोहरोऽयं इति बुद्धिः यत्र, तादृशो यः कमलकमरन्दः, तत्रैकरसिकमित्यर्थः । महतां योगिनां मानसं मनः, तत्र चरतिज्ञानगोचरो भवति इति तथा तत् । पक्षान्तरे महतां ब्रह्मणां, गौरवे बहुवचनं, मानससरः तत्र चरति गच्छति भक्षयति वेति तथा । यस्य द्वन्द्वस्य, आलापान्नामोच्चारणात्, अष्टादशगुणितानां अष्टादशसंख्याकानां विद्यानां परिणतिः फलं बह्मज्ञानरूपम् । दोषात्, दोषं विनाश्य ल्यब् लोपे पञ्चमी । गुणं ब्रह्मज्ञानं, अमलं निर्मलं, अखिलमिति पाठे समस्तं, सांगमित्यर्थः । आदत्ते गृह्णाति, तद्गोचरीभवतीत्यर्थः । अद्भ्यो जलेभ्यो जलानि संत्यज्य इति यावत् । पञ्चमी पूर्ववत् । पयो दुग्धमिवेत्यर्थः । यद्वा दोषात्पापसमूहात् गुणं भजनं गृह्णाति, तदनुरूपमेव फलं ददातीत्यर्थः । हंसपक्षे, यत् हंसद्वन्दं आलापात् आलापं शब्दमतति गच्छति जानातीति तथा । अत सातत्यगमने, क्विप्, सर्वे गत्यर्था ज्ञानार्था इति स्मरणात् । यत् हंसद्वन्द्वं अद्भ्यः पय आदत्ते । अष्टादशविद्यानां परिणतिः सम्यग् ज्ञानं दोषात् निषिद्धकर्मणः सकाशाद्गुणं धार्मिकत्वादिकमिवेति योजनीयम् । अष्टादशविद्याश्चोक्ता धर्मशास्त्रे ``पुराणन्यायमीमांसाधर्मशास्त्रांगमिश्रिताः । वेदाः स्थानानि विद्यानां धर्मस्य च चतुर्दश ।। आयुर्वेदो धनुर्वेदो गान्धर्वश्चेति ते त्रयः । अर्थशास्त्रेण सहिता विद्याह्यष्टादशैव ते ।" इति ।। ३८ ।।

३९.
तवेति । हे जननि तव संबन्धिनि स्वाधिष्ठाने नाभिचक्रे, शैवकल्ये त्रिचक्रयोनिमध्यपतितं हुतवहमग्निं अधिष्ठायाश्रित्य, तच्चक्रस्य तैजसत्वात्, निरतं स्थितं तं प्रसिद्धं संवर्तेश्वरनामानं तां मायां महासमयानाम्नीं देवीं च ईडे स्तौमि । यस्येश्वरस्य आलोके लोचनाग्नौ लोकान् भुवनानि दहति सति दयया सिसृक्षाकालीन कृपया आर्द्रा स्निग्धा ते तव दृष्टिः शिशिरं शीतलमुपचारं प्रतिक्रियां रचयति । पुनरुज्जीवनं करोतीत्यर्थः । आलोके कीदृशे, महति निरतिशये क्रोधेन संजिहीर्षाकालीनेन कलिले व्याप्ते सहकृते इति यावत् ।। ३९ ।।

४०.
तटित्त्वन्तमिति - मणिपूरं षडूदलकमलमेकं मुख्यं शरणगृहं यस्य तं, तमोऽन्धकारः, तद्वत् श्यामं, कमपि अनिर्वचनीयं, मेघं मेघेश्वरनामानं निषेवे नमामि । मेघसाम्याय विशेषणान्याह-शक्त्या सौदामिनीसंज्ञया देव्या तटित्त्वन्तं विद्युद्युक्तं, धान्येन धनवानितिवदभेदे तृतीया । शक्तिरूपविद्युत्वानित्यर्थः । अमृतेश्वरोऽमृतेश्वरीति चैतयोर्नामान्तरं तन्त्रान्तरोक्तम् । कीदृशा, तिमिराणामज्ञानानां परिपन्थि नाशकं स्फुरणं प्रकाशो यस्याः, तया शक्त्या, विद्युत्पक्षे तिमिरमन्धकारः । पुनः कीदृशं मेघं, परिणद्धं धृतं इन्द्रधनुर्येन तथा स्फुरन्ति च तानि नानारत्नाभरणानि चेति कर्मधारयः, पश्चात् तृतीयातत्पुरुषः, पूर्ववच्चाभेदे तृतीया । हररूपेण मिहिरेण सूर्येण हरमिहिराभ्यां वा तप्तं प्रलयकाले दग्धं त्रिभुवनं वर्षन्तं सिञ्चन्तम् । हरोऽत्र पूर्वोक्तः संवर्तेश्वरः ।। ४० ।।

४१.
तवेति । तवाधिष्ठानमूते मूले आधारे मूलाधारचक्रे समयया समयानाम्न्या शक्त्या सह, कीदृशा लास्यपरया नृत्यासक्तया, नव रसाः शृंगारादयो यत्र, तादृशे महाताण्डवे नृत्यविशेषे नट नर्तकं वन्दे । नव रसा नव तालाः । रसपदस्यात्र तालपरत्वमिति कश्चित् । मन्ये इति पाठे आराध्यताबुद्धिविषयीकरोमीत्यर्थः । कीदृशं नवात्मानं नवव्यूहात्मकमैरवस्वरूपं, नव व्यूहाश्च पूर्वं दर्शिताः । नवरसरूपं वा । `रसो वै सः' इति शृतेः । नवकूटमहाविद्यात्मकमिति कश्चित् । एताभ्यामुपाभ्यां समयानवनटाभ्यां इदं जगत् जनकजननीमत् मातापितृयुक्तं जज्ञे जातम् । कीदृशाभ्यां, उदयविधिः उत्पत्तिविधानं, अर्थाज्जगत एव, उद्दिश्य स्थिताभ्यामिति शेषः । तेन क्त्वाप्रत्ययस्य स्थितिक्रियया सह समानकर्तृकत्वमक्षतम् । मत्प्रसूतिमनाराध्येत्यादिवत् । दयया निरुपधिपरदुःखप्रहाणेच्छया सनाथाभ्यां युक्ताभ्यां अन्यावपि मातापितरौ अपत्योत्पत्ताविव सदयौ हर्षान्नत्यत इति भावः । उदयेत्यत्रोभयेति पाठे उभयं सृष्टिस्थितिरूपं बोध्यम् ।। ४१ ।।
इति श्रीगौडीयराढान्वयसच्छ्रोत्रियवंशजगौरीकान्तसार्वभौमभट्टाचार्यविरचिता आनन्दलहरीनामटीकायां पूर्वो भागः ।।

४२.
अधुना त्रिपञ्चाशतपद्यैर्ध्यानाय किरीटादिचरणपर्यन्तं वर्णयति । गतैरिति । हे हिमगिरिसुते ते तव हैमं स्वर्णमयं किरीटं मुकुटं कः कविः कीर्तयति सम्यक्तया वर्णयति, न कोऽपीत्यर्थः । तथापि समीडे स्तौमि स्वबोधादिति शेषः । समीपे इति पाठे निकट इत्यर्थः, चन्द्रेत्यनेनान्वयः । कीदृशं किरीटं, माणिक्यत्वं रत्नविशेषतां गतैः प्राप्तैर्गगनमणिमिः द्वादशादित्यैः, सान्द्रं निबिडं यथा स्यात्तथा घटितं निर्मितं, यस्य किरीटस्य छायायाः कान्तेः स्फुरणेन प्रतिर्बिवेन शवलं चित्ररूपं चन्द्रस्य शकलं खण्डः, इदं किं सौनासीरं इन्द्रसंबन्धि धनुरिति धिषणां बुद्धिं अर्थात्पश्यतां देवानां, बध्नाति जनयति । चन्द्रखण्डस्य वक्रत्वात्, प्रतिबिम्बवशात्, रक्तपीतादिनानावर्णत्वादीदृशी बुद्धिरिति भावः । शबला चन्द्रकलिकेति क्वचित्पाठः ।। ४२ ।।

४३.
धुनोत्विति - हे शिवे तव चिकुरनिकुरुम्बं, केशसमूहः नोऽस्माकं ध्वान्तं तमोऽविद्यामिति यावत्, धुनोतु नाशयतु । कीदृशं, तुलितमुपमितं दलितानां विकसितानां इन्दीवराणां नीलोत्पलानां वनं येन तत्तथा, वनमुपमेयं न तूपमानमिति भावः । घनं निबिडं च तत् स्निग्धं चिक्कणं चेति । तथा घनमिति पाठे भिन्नं पदम् । सूक्ष्मं स्थौल्यरहितं, श्लक्ष्णमिति पाठे मृद्वित्यर्थः । यदीयं यस्य चिकुरस्य संबन्धि सौरभ्यं सुरभितां सहजं स्वाभाविकं उपलब्धुं शिक्षितुं, बलमथनस्येन्द्रस्य वाटी उद्यानं, तत्संबन्धिनो ये विटपिनो वृक्षाः पारिजातादयस्तेषां सुमनसः पुष्पाणि, श्लेषात् शोभनमनस्काश्च, अस्मिन् चिकुरनिकुरुम्बे वसन्ति वासं कुर्वन्ति । गुरुकुलस्थब्रह्मचारिण इत्यहं मन्ये । चिकुरः कुन्तलो वाल इति, तथा निकुरुम्बं कदम्बक इति, तथा स्त्रियः सुमनसः पुष्पमिति, तथा विटपी पादपस्तरुरित्यमरः ।। ४३ ।।

४४.
वहन्तीति । तव सीमन्तस्य द्विफालवत्केशविन्यासविशेषस्य सरणिः, फालोर्ध्वरेखारूपा नोऽस्माकं क्षेमं कल्याणं तनोतु विस्तारयतु । कीदृशी, सिन्दूरं लोहितचूर्णविशेषं वहन्ती धारयन्ती । अत्रोत्प्रेक्षते, प्रबलं प्रकृष्टबलयुक्तं यत्कबरीभाररूपं तिमिरं तमः, तस्य त्विषां कान्तीनां बृन्दैः समूहैः । द्विषामिति पाठे तिमिररूपाणां शत्रूणामित्यर्थः । बन्दीकृतं बलाद्बध्वा स्थापितं, नवीनस्य बालस्य अर्कस्य सूर्यस्य किरणं तेजः । इव शब्द उत्प्रेक्षायाम् । तदुक्तं-उत्प्रेक्षा व्यज्यते शब्दैरिवशब्दोऽपि तादृश इति । तथा तव वदनस्य या सौन्दर्यलहरी लावण्यतरङ्गः, तस्याः परीवाहस्य बहिः प्रवहणस्य स्रोतःसरणिरिव स्रोतोमार्ग इव प्रणालिकेवेति यावत् । परीवाहो नाम, पूर्णस्य कूपादेरुपरि प्रवाहगमनम् । तेन वदनरूपस्य अरुणकान्तिकृत्रिमजलाशयस्य परिपूर्णस्य सीमन्तप्रणालिकया सिन्दूरव्याजेन कान्तिप्रवाह एव वहतीत्युत्प्रेक्षा । तदुक्तं - अन्यथैव स्थिता वृत्तिश्चेतनस्येतरस्य वा । अन्यथोत्प्रेक्ष्पते यत्र तामुत्प्रेक्षां विदुर्बुधा इति ।। ४४ ।।

४५.
अरालैरिति । स्वाभाव्यात्स्वभावात्, चातुर्वर्ण्यादिवत् स्वार्थे तद्धितः अरालेकुटिलैः अलिकुलं भ्रमरसमूहः तं इसतीति अलिकुलहश्रा श्रीः कीर्तिर्येषां तैः, अलिकलभसश्रीमिरिति पाठे भ्रमरबालकसमानकान्तिभिरित्यर्थः । एतादृशैरलकैश्चूर्याकुन्तलैः परीतं वेष्टितं, ते तव वक्त्रं मुखं कर्तृ, पङ्केरुहरुचिं पद्मकान्तिं परिभवति । कुटिलेः परिवृतेन पराभवः क्रियत एवेति ध्वनिः । यस्मिन्वदने दरस्मेरे ईषद्विकसिते सति स्मस्मयनस्य शिवस्य चक्षूंष्येव मधुलिहो भ्रमरा माद्यन्ति मत्ता भवन्ति अतिहृष्टा भवन्तीत्यर्थः । स्मरेत्‌यनेन निर्जितकामस्य योगिनोऽपि कामवशतासंपादनात्, अतिसौन्दर्यमिति घ्चनिः । कीदृशे - दशनरुचयो दन्तकान्तय एव किञ्जल्काः केसराणि तै रुचिरे मनोहरे सुगन्धौ सौरभयुक्ते । अत्र सुगन्धिषदस्य भाषितपुंस्कत्वाद्विभाषया पुंवद्भावः । एतेन वदनस्य पद्मरागत्वं व्यंग्यम् ।। ४५ ।।

४६.
ललाटमिति । लावण्येन स्निग्धतया द्युतिः शोभा यस्य तादृशं विमलं निर्मलं तव ललाटं यदाभाति शोभते, तन्मुकुटसंन्धि शशिखण्डस्यार्धचन्द्रस्य द्वितीयं शकलं मन्ये तर्कयामि । तदेवोपपादयति - उभयं ललाटं मुकुटशशिखण्डं च विपर्यासेन मिथो विमुखयोः सांमुख्यरूपेण न्यासादर्षणात् संभूय सन्धाय मिलितं सत् राकाहिमकरः पूर्णिमाचन्द्रः परिणमति उत्पद्यते । अपिः संभावनायाम् । कीदृशः सुधाया अमृतस्य चूर्णस्य वा लेपेन स्यूतिः सीवनं एकीभावो यस्य तथा खण्डद्वयमभिमुखं योजयित्वा सुधालेपश्चेत्क्रियते तदा पूर्णचन्द्री भवतीति संभाव्यत इति भावः ।। ४६ ।।

४७.
भ्रुवाविति । हे भ्रुवनभयभङ्गव्यसनिनि, भुवनानां भयस्य भङ्गो भञ्जनं दूरीकरणमेव व्यसनं व्यापारो यस्यास्तादृशी इमे त्वदीये भ्रुवौ धनुः, तव भ्रूयुगरूपधनुरित्यर्थः । प्रकोष्ठे मणिबन्धपूर्वभागे मुष्टौ च रतिपतिः कामः स्थगयति आच्छादयति इत्यहं मन्ये उत्प्रेक्षयामि । अत एव निगूढान्तरं अनुपलभ्यमानमध्यं, पुनः कीदृशं धनुः, मधुकरयो रुचिरिव रुचिर्ययोस्ताभ्यां नेत्राभ्यां धृतो गुणो येन तत्तथा । प्रकृत्याभिरूप इतिवत्तृतीया । सव्येतरेण दक्षिणभिन्नेन करेण गृहीतं धृतं, भ्रुवौ कीदृशे किञ्चिद्भुग्ने वक्रे । अयं भावः - भ्रूयुगं नैतत्, किन्तु कामेन वामहस्तधृतं धनुरिदम् । एतन्न नेत्रयुगं, किन्तु मधुकरमयी मौर्वी । मुष्टिधृतत्वात् धनुर्मध्यं नोपलभ्यते तथा प्रकोष्ठाच्छादितप्त्वान्मौर्वीमध्यमपीति । इमे इत्यत्र उमे इति पाठे संबोधनम् ।। ४७ ।।

४८.
अहरिति । तव सव्यं नयनं दक्षिणं नेत्रं, अर्कात्मकतया सूर्यरूपतया अहो दिनं सूते सृजति । ते तव वामं नयनं त्रियामां रात्रिं सृजति, यतो रजनीनायकमयं चन्द्ररूपम् । दरदलितमीषद्विकसितं यद्धेमांबुजं स्वर्णपद्मं तस्य रुचिरिव रुचिः शोभा यस्यास्तथाविधा ते तव तृतीया दृष्टिः भालनेत्रं दिवसनिशयोर्मध्यगां सन्ध्यां समाधत्ते जनयति । सव्यं दक्षिणवामयोरित्यमरः ।। ४८ ।।

४९.
विशालेति। ते तव दृष्टिः बहूनां नगराणां विस्तारस्य विजयात् । स्वविस्तारेण तिरस्करणात् तासां नगरीणां नामभिर्व्यवहरणे प्रतिपादने योग्या उचिता विजयते उत्कर्षेण वर्तते। विजयादित्यत्र विजयेति पाठे दृष्टिविशेषणं बहुव्रीहिः । तत्तदिति बहुशब्दोपात्तानां प्रत्येकपरामर्शद्वा सा। ध्रुवमित्युत्प्रेक्षायाम्। तदुक्तं `मन्ये शङ्के ध्रुवं प्राय' इत्यादि । तादृशव्यवहारयोग्यतां दर्शयति । दृष्टिर्विशाला विस्तीर्णा विशाला नाम नगरी च, कल्याणी मङ्गलरूपा, इयं गन्धर्वनगरी , स्फुटा रुचिः कान्तिर्यस्याः सा तथा, कुवलयैः पद्मैरयोध्या, योद्धुं वशीकर्तु अशक्या , अथ कुवलयैः पृथ्वीमण्डलैरयोध्या, अयोध्या रघुनाथनगरी, कृपाधारायाः करुणाप्रवाहस्य आधारा अधिकरणभूता , अथ च कृपाया आधारभूता धारा नाम नगरी। आधारयतीत्याधारा, पचाद्यचि रूपम्। घबन्तत्वे पुंलिङ्गत्वापत्तेः, अजहल्लिंगत्वादिति बोध्यम् । किमपि मधुरा , अनिर्व वनीयमनोहरतायुक्ता, अथ च श्रीकृष्णनगरी । मधुरा मथुरा कृष्णनगरी मधुनिर्मिता इति विश्वरूपकोशात् । भोगः सुखं तद्वती जनकतया, स्वार्थे कः। अथ च पाताळनगरी, भोगः सर्पशरीरं तद्वतीति व्युत्पत्तेः । भोगः सुखे स्त्र्यादिभृतौ अहेश्च फणकाययोरित्यमरः । अवन्ती भक्तान्पालयन्ती, अवन्ती नाम उज्जयिनी नगरी ॥४९॥

५०.
कवीनामिति । तम अलिकनयनं ललाटनेत्रं कर्तृ, कटाक्षव्याक्षेपौ अपाङ्गदर्शनव्यापारौ तावेव भ्रमरस्य कलभौ शिशू तौ कर्णयुगल अमुञ्चन्तौ । अन्यत्र किंस्विदिति वा पाठः । किंस्वित् वितर्के । भालनेत्रम्य कर्णयोगामावादीर्ष्या। कीदृशं कर्णयुगलं, कवीनां सन्दर्मो निवन्धः काव्य तदेव स्तबकः पुष्पगुच्छः , तत्र थे मकरन्दा नवविधा रसास्तैरेकं केवलं भरितं पूर्णं , तो कीदृशौ, नवरसानां शृङ्कारादीनां. भ्रमरपक्षे नूतनपुष्परसानां आस्वादे साक्षात्कारे तरलौ सतृष्णौ त्रयाणा नेत्रभृङ्गशिशूनां द्वौ कर्णान्ते मधुपानं कुरुत इति दृष्ट्वा क्रोधाद्रक्तमभूदिवेति भावः ।। ५० ।।






 `' `' `' `' `' `' `' `' `' `' `' `' `' `' `' `' `'

 `` "  `` "  `` "  `` " `` "  `` "  `` "  `` "  `` "  `` "  `` "  `` "  `` "  `` "
 `` "  `` "  `` "  `` "  `` "  `` "  `` "  `` " `` "  `` "  `` "  `` "  `` "  `` "  `` "  `` "  `` "  `` "
 `' `' `' `' `' `' `' `' `' `' `' `' `' `' `' `' `' `' `'



ऽ

  `` " `` " `` " `` " `` "`` " `` "`` "`` "`` "`` "`` "`` " `` " `` " 

  `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
`' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `' `'
ऽ `` "  `` "  `` "  `` "  `` "  `` "  `` "  `` "  `` "  `` " !
